<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>趙廣漢字子都，涿郡蠡吾人也，
      <note>[一]師古曰：「蠡音禮。」</note>
故屬河間。
      <note>[二]師古曰：「言蠡吾舊屬河間，後屬涿郡。」</note>
少為郡吏、州從事，以廉絜通敏下士為名。
      <note>[三]師古曰：「敏謂材識捷疾也。下音胡嫁反。」</note>
舉茂材，平準令。察廉為陽翟令。以治行尤異，遷京輔都尉，守京兆尹。會昭帝崩，而新豐杜建為京兆掾，護作平陵方上。
      <note>[四]孟康曰：「壙臧上也。」師古曰：「方上〔解〕在張湯傳。」
            
         
         方上〔解〕在張湯傳。　宋祁說「方上」下當有「解」字。按景祐本有「解」字。
      </note>
建素豪俠，賓客為姦利，廣漢聞之，先風告。建不改，
      <note>[五]師古曰：「風讀曰諷。」</note>
於是收案致法。
      <note>[六]師古曰：「致，至也。令至於罪罰之法。」</note>
中貴人豪長者為請無不至，終無所聽。
      <note>[七]師古曰：「中貴人，居中朝而貴者也。豪，豪桀也。長者，有名德之人也。」</note>
宗族賓客謀欲篡取，
      <note>[八]師古曰：「逆取曰篡。」</note>
廣漢盡知其計議主名起居，
      <note>[九]師古曰：「起居謂居止之處，及欲發起之狀。」</note>
使吏告曰：「若計如此，且并滅家。」令數吏將建棄巿，莫敢近者。京師稱之。</p>
   </div>
   <pb n="3200"/>
   <div>
      <p>是時，昌邑王徵即位，行淫亂，大將軍霍光與羣臣共廢王，尊立宣帝。廣漢以與議定策，賜爵關內侯。
      <note>[一]師古曰：「與讀曰豫。」</note>
      </p>
   </div>
   <div>
      <p>遷潁川太守。郡大姓原、褚宗族橫恣，
      <note>[一]李奇曰：「原音元。」師古曰：「原、褚，二姓也。原讀如本字。橫音胡孟反。」</note>
賓客犯為盜賊，前二千石莫能禽制。廣漢既至數月，誅原、褚首惡，郡中震栗。</p>
   </div>
   <div>
      <p>先是，潁川豪桀大姓相與為婚姻，吏俗朋黨。廣漢患之，厲使其中可用者受記，
      <note>[一]服虔曰：「受相訟牋記也。」師古曰：「擇其中可使者，奬厲而使之。」</note>
出有案問，既得罪名，行法罰之，廣漢故漏泄其語，令相怨咎。
      <note>[二]師古曰：「遣知其事由某人發，故結怨咎也。」</note>
又教吏為缿筩，
      <note>[三]蘇林曰：「缿音項，如瓶，可受投書。」孟康曰：「筩，竹筩也，如今官受密事筩也。」師古曰：「缿，若今盛錢臧瓶，為小孔，可入而不可出。或缿或（筒）〔筩〕，
            
         
         或缿或（筒）〔筩〕，　景祐、汲古、殿、局本都作「筩」，此誤。
皆為此制，而用受書，令投於其中也。筩音同。」</note>
及得投書，削其主名，而託以為豪桀大姓子弟所言。其後彊宗大族家家結為仇讎，姦黨散落，風俗大改。吏民相告訐，
      <note>[四]師古曰：「面相斥曰訐，音居乂反，又音居謁反。」</note>
廣漢得以為耳目，盜賊以故不發，發又輒得。壹切治理，威名流
</p>
   </div>
   <pb n="3201"/>
   <div>
      <p>
聞，
      <note>[五]師古曰：「言諸事皆治理也。治音直吏反。一切，解在平紀。」</note>
及匈奴降者言匈奴中皆聞廣漢。</p>
   </div>
   <div>
      <p>本始二年，漢發五將軍擊匈奴，徵廣漢以太守將兵，屬蒲類將軍趙充國。從軍還，復用守京兆尹，滿歲為真。</p>
   </div>
   <div>
      <p>廣漢為二千石，以和顏接士，其尉薦待遇吏，殷勤甚備。
      <note>[一]如淳曰：「尉亦薦藉也。」師古曰：「尉薦謂安尉而薦達之。」</note>
事推功善，歸之於下，曰：「某掾卿所為，非二千石所及。」行之發於至誠。吏見者皆輸寫心腹，無所隱匿，咸願為用，僵仆無所避。
      <note>[二]師古曰：「僵，偃也。仆，頓也。僵音薑。仆音赴。」</note>
廣漢聰明，皆知其能之所宜，盡力與否。其或負者，輒先聞知，風諭不改，乃收捕之，
      <note>[三]師古曰：「風讀曰諷。」</note>
無所逃，按之辠立具，即時伏辜。</p>
   </div>
   <pb n="3202"/>
   <div>
      <p>廣漢為人彊力，天性精於吏職。見吏民，或夜不寢至旦。尤善為鉤距，以得事情。
      <note>[一]蘇林曰：「鉤得其情，使不得去也。」晉灼曰：「鉤，致；距，閉也。使對者無疑，若不問而自知，衆莫覺所由以閉，其術為距也。」師古曰：「晉說是也。」</note>
鉤距者，設欲知馬賈，則先問狗，
      <note>[二]師古曰：「賈讀曰價。」</note>
已問羊，又問牛，然後及馬，參伍其賈，以類相準，則知馬之貴賤不失實矣。唯廣漢至精能行之，它人效者莫能及也。郡中盜賊，閭里輕俠，其根株窟穴所在，及吏受取請求銖兩之姦，皆知之。長安少年數人會窮里空舍謀共劫人，
      <note>[三]師古曰：「窮里，里中之極隱處。」</note>
坐語未訖，廣漢使吏捕治具服。富人蘇回為郎，二人劫之。
      <note>[四]師古曰：「劫取其身為質，令家將財物贖之。」</note>
有頃，廣漢將吏到家，自立庭下，使長安丞襲奢叩堂戶曉賊，
      <note>[五]師古曰：「曉謂喻告之。」</note>
曰：「京兆尹趙君謝兩卿，無得殺質，此宿衞臣也。釋質，束手，得善相遇，幸逢赦令，或時解脫。」
      <note>[六]師古曰：「若束手自來，雖合處牢獄，當善處遇之，或逢赦令，則得免脫也。脫音吐活反。」</note>
二人驚愕，又素聞廣漢名，即開戶出，下堂叩頭，廣漢跪謝曰：「幸全活郎，甚厚！」送獄，敕吏謹遇，給酒肉。至冬當出死，豫為調棺，給斂葬具，告語之，
      <note>[七]師古曰：「調，辦具之也。棺斂，以棺衣斂尸也。調音徒釣反。棺音工喚反。斂音力贍反。」</note>
皆曰：「死無所恨！」</p>
   </div>
   <pb n="3203"/>
   <div>
      <p>廣漢嘗記召湖都亭長，
      <note>[一]師古曰：「為書記以召之，若今之下符追呼人也。」</note>
湖都亭長西至界上，界上亭長戲曰：「至府，為我多謝問趙君。」
      <note>[二]師古曰：「多，厚也，言殷勤，若今人言千萬問訊矣。」</note>
亭長既至，廣漢與語，問事畢，謂曰：「界上亭長寄聲謝我，
      <note>[三]師古曰：「謝，告也。」</note>
何以不為致問？」亭長叩頭服實有之。廣漢因曰：「還為吾謝界上亭長，勉思職事，有以自效，京兆不忘卿厚意。」其發姦擿伏如神，皆此類也。
      <note>[四]師古曰：「擿謂動發之也，音它狄反。」</note>
      </p>
   </div>
   <div>
      <p>廣漢奏請，令長安游徼獄吏秩百石，
      <note>[一]師古曰：「特增其秩以厲其行。」</note>
其後百石吏皆差自重，不敢枉法妄繫留人。京兆政清，吏民稱之不容口。長老傳以為自漢興以來治京兆者莫能及。左馮翊、右扶風皆治長安中，
      <note>[二]師古曰：「治音直吏反。」</note>
犯法者從迹喜過京兆界。
      <note>[三]師古曰：「從讀曰縱。喜音許吏反。」</note>
廣漢歎曰：「亂吾治者，常二輔也！誠令廣漢得兼治之，直差易耳。」</p>
   </div>
   <pb n="3204"/>
   <div>
      <p>初，大將軍霍光秉政，廣漢事光。及光薨後，廣漢心知微指，
      <note>[一]師古曰：「識天子意也。」</note>
發長安吏自將，與俱至光子博陸侯禹第，直突入其門，廋索私屠酤，椎破盧罌，斧斬其門關而去。
      <note>[二]師古曰：「廋讀與搜同，謂入室求之也。盧所以居罌，罌所以盛酒也。盧解在食貨志、司馬相如傳。罌音於耕反。」</note>
時光女為皇后，聞之，對帝涕泣。帝心善之，以召問廣漢。廣漢由是侵犯貴戚大臣。所居好用世吏子孫新進年少者，
      <note>[三]師古曰：「言舊吏家子孫而其人後出求進，又年少也。」</note>
專厲彊壯蠭氣，
      <note>[四]師古曰：「蠭與鋒同，言鋒銳之氣。」</note>
見事風生，無所回避，
      <note>[五]師古曰：「風生，言其速疾不可當也。回，曲也。」</note>
率多果敢之計，莫為持難。廣漢終以此敗。</p>
   </div>
   <div>
      <p>初，廣漢客私酤酒長安巿，丞相（史）〔吏〕逐去（客）。
      <note>丞相（史）〔吏〕逐去（客）。　景祐本「史」作「吏」。景祐、殿本都無「客」字。</note>
客疑男子蘇賢言之，以語廣漢。廣漢使長安丞按賢，
      <note>[一]師古曰：「按，致其罪也。」</note>
尉史禹故劾賢為騎士屯霸上，不詣屯所，乏軍興。
      <note>[二]文穎曰：「尉史，尉部史也。禹，其名。」</note>
賢父上書訟罪，告廣漢，事下有司覆治。禹坐要斬，請逮捕廣漢。有詔即訊，
      <note>[三]師古曰：「令就問之，不追入獄也。」</note>
辭服，會赦，貶秩一等。廣漢疑其邑子榮畜教令，
      <note>[四]師古曰：「蘇賢同邑之子也。令音力成反。」</note>
後以它法論殺畜。人上書言之，事下丞相御史，案驗甚急。廣漢
</p>
   </div>
   <pb n="3205"/>
   <div>
      <p>
使所親信長安人為丞相府門卒，令微司丞相門內不法事。地節三年七月中，丞相傅婢有過，自絞死。廣漢聞之，疑丞相夫人妒殺之府舍。而丞相奉齋酎入廟祠，
      <note>[五]師古曰：「將酎祭宗廟而先絜齋也。」</note>
廣漢得此，使中郎趙奉壽風曉丞相，
      <note>[六]師古曰：「風讀曰諷。」</note>
欲以脅之，毋令窮正己事。丞相不聽，按驗愈急。廣漢欲告之，先問太史知星氣者，言今年當有戮死大臣，廣漢即上書告丞相罪。制曰：「下京兆尹治。」廣漢知事迫切，遂自將吏卒突入丞相府，召其夫人跪庭下受辭，
      <note>[七]師古曰：「受其對辭也。」</note>
收奴婢十餘人去，責以殺婢事。丞相魏相上書自陳：「妻實不殺婢。廣漢數犯罪法不伏辜，以詐巧迫脅臣相，幸臣相寬不奏。願下明使者治廣漢所驗臣相家事。」事下廷尉治（罪），
      <note>事下廷尉治（罪），　景祐本無「罪」字。王念孫說「罪」字後人所加。</note>
實丞相自以過譴笞傅婢，出至外弟乃死，不如廣漢言。司直蕭望之劾奏：「廣漢摧辱大臣，欲以劫持奉公，逆節傷化，不道。」宣帝惡之，下廣漢廷尉獄，又坐賊殺不辜，鞠獄故不以實，擅斥除騎士乏軍興數罪。
      <note>[八]師古曰：「斥除，逐遣之。」</note>
天子可其奏。吏民守闕號泣者數萬人，或言「臣生無益縣官，願代趙京兆死，使得牧養小民。」廣漢竟坐要斬。</p>
   </div>
   <pb n="3206"/>
   <div>
      <p>廣漢雖坐法誅，為京兆尹廉明，威制豪彊，小民得職。
      <note>[一]師古曰：「得職，各得其常所也。」</note>
百姓追思，歌之至今。</p>
   </div>
   <div>
      <p>尹翁歸字子兄，
      <note>[一]師古曰：「兄讀曰況。」</note>
河東平陽人也，徙杜陵。翁歸少孤，與季父居。為獄小吏，曉習文法。喜擊劍，人莫能當。
      <note>[二]師古曰：「喜音許吏反。」</note>
是時大將軍霍光秉政，諸霍在平陽，奴客持刀兵入巿鬬變，吏不能禁，
      <note>[三]師古曰：「變，亂也。」</note>
及翁歸為巿吏，莫敢犯者。公廉不受餽，
      <note>[四]師古曰：「餽亦饋字也。」</note>
百賈畏之。</p>
   </div>
   <div>
      <p>後去吏居家。會田延年為河東太守，行縣至平陽，悉召故吏五六十人，延年親臨見，令有文者東，有武者西。閱數十人，次到翁歸，獨伏不肯起，對曰：「翁歸文武兼備，唯所施
</p>
   </div>
   <pb n="3207"/>
   <div>
      <p>
設。」功曹以為此吏倨敖不遜，
      <note>[一]師古曰：「敖讀曰傲。」</note>
延年曰：「何傷？」遂召上辭問，
      <note>[二]師古曰：「為文辭而問之。」</note>
甚奇其對，除補卒史，便從歸府。案事發姦，窮竟事情，延年大重之，自以能不及翁歸，徙署督郵。河東二十八縣，分為兩部，閎孺部汾北，翁歸部汾南。
      <note>[三]師古曰：「閎，姓也，音宏。」</note>
所舉應法，得其罪辜，屬縣長吏雖中傷，莫有怨者。舉廉為緱氏尉，歷守郡中，所居治理，
      <note>[四]師古曰：「歷於郡中守丞尉之職也。」</note>
遷補都內令，舉廉為弘農都尉。</p>
   </div>
   <div>
      <p>徵拜東海太守，過辭廷尉于定國。定國家在東海，欲屬託邑子兩人，
      <note>[一]師古曰：「邑子，同邑人之子也。屬音之欲反。」</note>
令坐後堂待見。定國與翁歸語終日，不敢見其邑子。既去，定國乃謂邑子曰：「此賢將，汝不任事也，又不可干以私。」
      <note>[二]師古曰：「任，堪也。干，求也。」</note>
      </p>
   </div>
   <div>
      <p>翁歸治東海明察，郡中吏民賢不肖，及姦邪罪名盡知之。縣縣各有記籍。自聽其政，
      <note>[一]師古曰：「言決斷諸縣姦邪之事，不委令長。」</note>
有急名則少緩之；吏民小解，輒披籍。
      <note>[二]服虔曰：「披有罪者籍也。」師古曰：「解讀曰懈。」</note>
縣縣收取黠吏豪民，案致其罪，高至於死。收取
</p>
   </div>
   <pb n="3208"/>
   <div>
      <p>
人必於秋冬課吏大會中，及出行縣，
      <note>[三]師古曰：「於大會之中及行縣時則收取罪人，以警衆也。行音下更反。」</note>
不以無事時。其有所取也，以一警百，吏民皆服，恐懼改行自新。東海大豪郯許仲孫
      <note>[四]師古曰：「郯縣之豪，姓許名仲孫。」</note>
為姦猾，亂吏治，郡中苦之。二千石欲捕者，輒以力勢變詐自解，終莫能制。翁歸至，論棄仲孫巿，一郡怖栗，莫敢犯禁。東海大治。</p>
   </div>
   <div>
      <p>以高第入守右扶風，滿歲為真。選用廉平疾姦吏以為右職，接待以禮，好惡與同之；其負翁歸，罰亦必行。治如在東海故迹，姦邪罪名亦縣縣有名籍。盜賊發其比伍中，
      <note>[一]師古曰：「比謂左右相次者也。五家為伍，若今五保也。比音頻寐反。」</note>
翁歸輒召其縣長吏，曉告以姦黠主名，教使用類推迹盜賊所過抵，
      <note>[二]師古曰：「抵，歸也。所經過及所歸投也。」</note>
類常如翁歸言，無有遺（託）〔脫〕。
      <note>類常如翁歸言，無有遺（託）〔脫〕。　景祐、殿、局本都作「脫」。王先謙說作「脫」是。</note>
      
         <note>[三]師古曰：「類猶率也。」</note>
緩於小弱，急於豪彊。豪彊有論罪，輸掌畜官，
      <note>[四]師古曰：「論罪，決罪也。扶風畜牧所在，有苑師之屬，故曰掌畜官也。畜音許救反。」</note>
使斫莝，
      <note>[五]師古曰：「莝，斬芻，音千臥反。」</note>
責以員程，不得取代。
      <note>[六]師古曰：「員，數也。計其人及日數為功程。」</note>
不中程，輒笞督，
      <note>[七]師古曰：「督，責也。」</note>
極者至以鈇自剄而死。
      <note>[八]師古曰：「鈇，斫莝刃也，音大夫之夫。使其斫莝，故因以莝刃自剄。而說者或謂為斧，或云劍鈇，皆失之也。」</note>
京師畏其威嚴，扶風大治，盜賊課常為三輔最。
      <note>[九]師古曰：「言發則獲之，無有遺失，故為最也。」</note>
      </p>
   </div>
   <pb n="3209"/>
   <div>
      <p>翁歸為政雖任刑，其在公卿之間清絜自守，語不及私，然溫良嗛退，不以行能驕人，
      <note>[一]師古曰：「嗛，古以為謙字。」</note>
甚得名譽於朝廷。視事數歲，元康四年病卒。家無餘財，天子賢之，制詔御史：「朕夙興夜寐，以求賢為右，
      <note>[二]師古曰：「右猶上也。」</note>
不異親疏近遠，務在安民而已。扶風翁歸廉平鄉正，
      <note>[三]師古曰：「鄉讀曰嚮。」</note>
治民異等，早夭不遂，不得終其功業，朕甚憐之。其賜翁歸子黃金百斤，以奉其祭祠。」</p>
   </div>
   <div>
      <p>翁歸三子皆為郡守。少子岑歷位九卿，至後將軍。而閎孺亦至廣陵相，有治名。由是世稱田延年為知人。</p>
   </div>
   <div>
      <p>韓延壽字長公，燕人也，徙杜陵。少為郡文學。父義為燕郎中。剌王之謀逆也，義諫而死，燕人閔之。是時昭帝富於春秋，大將軍霍光持政，徵郡國賢良文學，問以得失。時魏相以文學對策，以為「賞罰所以勸善禁惡，政之本也。日者燕王為無道，
      <note>[一]師古曰：「日者猶言往日也。」</note>
韓義出身彊諫，為王所殺。義無比干之親而蹈比干之節，
      <note>[二]師古曰：「殷之比干，紂之諸父，諫紂而死，故以為喻也。」</note>
宜顯賞其子，以示天下，明為人臣之義。」光納其言，因擢延壽為諫大夫，遷淮陽太守。治甚有名，徙潁川。</p>
   </div>
   <div>
      <p>潁川多豪彊，難治，國家常為選良二千石。先是，趙廣漢為太守，患其俗多朋黨，故構會吏民，令相告訐，
      <note>[一]師古曰：「構，結也。」</note>
一切以為聰明，潁川由是以為俗，民多怨讐。延壽欲更改之，教以禮讓，恐百姓不從，乃歷召郡中長老為鄉里所信向者數十人，設酒具食，親與相對，接以禮意，人人問以謠俗，民所疾苦，
      <note>[二]師古曰：「謠俗謂閭里歌謠，政教善惡也。」</note>
為陳和睦親愛銷除怨咎之路。長老皆以為便，可施行，因與議定嫁娶喪祭儀品，略依古禮，不得過法。延壽於是令文學校官諸生皮弁執俎豆，
      <note>[三]師古曰：「校亦學也，音效。」</note>
為吏民行喪嫁娶禮。百姓遵用其教，賣偶車馬下里偽物者，棄之巿道。
      <note>[四]張晏曰：「下里，地下蒿里偽物也。」師古曰：「偶謂木土為之，象真車馬之形也。偶，對也。棄其物於巿之道上也。」</note>
數年，徙為東郡太守，黃霸代延壽居潁川，霸因其迹而大治。</p>
   </div>
   <pb n="3211"/>
   <div>
      <p>延壽為吏，上禮義，好古教化，所至必聘其賢士，以禮待用，廣謀議，納諫爭；舉行喪讓財，表孝弟有行；修治學官，
      <note>[一]師古曰：「學官謂庠序之舍也。」</note>
春秋鄉（社）〔射〕，
      <note>春秋鄉（社）〔射〕，　景祐、殿本都作「射」。王先謙說作「射」是。</note>
陳鍾鼓管弦，盛升降揖讓，及都試講武，設斧鉞旌旗，習射御之事。治城郭，收賦租，先明布告其日，以期會為大事，吏民敬畏趨鄉之。
      <note>[二]師古曰：「趨讀曰趣。鄉讀曰嚮。」</note>
又置正、五長，
      <note>[三]師古曰：「正若今之鄉正、里正也。五長，同伍之中置一人為長也。」</note>
相率以孝弟，不得舍姦人。
      <note>[四]師古曰：「舍，止也。」</note>
閭里仟佰有非常，吏輒聞知，姦人莫敢入界。其始若煩，後吏無追捕之苦，民無箠楚之憂，
      <note>[五]師古曰：「箠，杖也。楚，荊木也，即今之荊子也。箠音止蘂反。」</note>
皆便安之。接待下吏，恩施甚厚而約誓明。或欺負之者，延壽痛自刻責：「豈其負之，何以至此？」
      <note>[六]師古曰：「言豈我負之邪，其人何以為此事？」</note>
吏聞者自傷悔，其縣尉至自刺死。及門下掾自剄，人救不殊，因瘖不能言。
      <note>[七]師古曰：「殊，絕也。以人救之，故身首不相絕也。瘖音於今反。」</note>
延壽聞之，對掾史涕泣，遣吏毉治視，
      <note>[八]師古曰：「遣醫治之而吏護視之。」</note>
厚復其家。
      <note>[九]師古曰：「復音方目反。」</note>
      </p>
   </div>
   <pb n="3212"/>
   <div>
      <p>延壽嘗出，臨上車，騎吏一人後至，敕功曹議罰白。
      <note>[一]師古曰：「令定其罪名而更白之。」</note>
還至府門，門卒當車，願有所言。延壽止車問之，卒曰：「孝經曰：『資於事父以事君，而敬同，故母取其愛，而君取其敬，兼之者父也。』
      <note>[二]師古曰：「資，取也。取事父之道以事君，其敬則同也。母則極愛，君則極敬，不如父之兼敬愛也。」</note>
今旦明府早駕，久駐未出，騎吏父來至府門，不敢入。騎吏聞之，趨走出謁，適會明府登車。以敬父而見罰，得毋虧大化乎？」延壽舉手輿中曰：「微子，太守不自知過。」
      <note>[三]師古曰：「微，無也。」</note>
歸舍，召見門卒。卒本諸生，聞延壽賢，無因自達，故代卒，
      <note>[四]師古曰：「代人為卒也。」</note>
延壽遂待用之。其納善聽諫，皆此類也。在東郡三歲，令行禁止，斷獄大減，為天下最。</p>
   </div>
   <pb n="3213"/>
   <div>
      <p>入守左馮翊，滿歲稱職為真。歲餘，不肯出行縣。
      <note>[一]師古曰：「行音下更反。其後亦同。」</note>
丞掾數白：「宜循行郡中，覽觀民俗，考長吏治迹。」延壽曰：「縣皆有賢令長，督郵分明善惡於外，行縣恐無所益，重為煩擾。」
      <note>[二]師古曰：「重音直用反。」</note>
丞掾皆以為方春月，可壹出勸耕桑。延壽不得已，行縣至高陵，民有昆弟相與訟田自言，延壽大傷之，曰：「幸得備位，為郡表率，不能宣明教化，至令民有骨肉爭訟，既傷風化，重使賢長吏、嗇夫、三老、孝弟受其恥，
      <note>[三]師古曰：「重音直用反。」</note>
咎在馮翊，當先退。」是日移病不聽事，因入臥傳舍，閉閤思過。一縣莫知所為，令丞、嗇夫、三老亦皆自繫待罪。於是訟者宗族傳相責讓，此兩昆弟深自悔，皆自髠肉袒謝，願以田相移，終死不敢復爭。
      <note>[四]師古曰：「移猶傳也。一說兄以讓弟，弟又讓之，故云相移。」</note>
延壽大喜，開閤延見，內酒肉與相對飲食，厲勉以意告鄉部，有以表勸悔過從善之民。
      <note>[五]師古曰：「以其悔過從善，故令表顯以示勸勵。」</note>
延壽乃起聽事，勞謝令丞以下，引見尉薦。郡中歙然，莫不傳相敕厲，不敢犯。延壽恩信周徧二十四縣，莫復以辭訟自言者。推其至誠，吏民不忍欺紿。
      <note>[六]師古曰：「紿，誑也。」</note>
      </p>
   </div>
   <pb n="3214"/>
   <div>
      <p>延壽代蕭望之為左馮翊，而望之遷御史大夫。侍謁者福為望之道延壽在東郡時放散官錢千餘萬。望之與丞相丙吉議，吉以為更大赦，不須考。
      <note>[一]師古曰：「更音工衡反。」</note>
會御史當問（事）東郡，
      <note>會御史當問（事）東郡，　景祐本無「事」字。</note>
望之因令并問之。
      <note>[二]師古曰：「望之以延壽代己為馮翊，而有能名出己之上，故忌害之，欲陷以罪法。」</note>
延壽聞知，即部吏案校望之在馮翊時廩犧官錢放散百餘萬。廩犧吏掠治急，自引與望之為姦。延壽劾奏，移殿門禁止望之。望之自奏「職在總領天下，聞事不敢不問，而為延壽所拘持。」上由是不直延壽，各令窮竟所考。望之卒無事實，而望之遣御史案東郡，具得其事。延壽在東郡時，試騎士，
      <note>[三]師古曰：「每歲大試也。」</note>
治飾兵車，畫龍虎朱爵。延壽衣黃紈方領，
      <note>[四]晉灼曰：「以黃色素作直領也。」師古曰：「衣音於既反。」</note>
駕四馬，傅總，建幢棨，
      <note>[五]李奇曰：「戟也。」晉灼曰：「傅，著也。總，以緹繒飾鑣鎋也。建，立也。幢，旌幢也。棨，戟也。」師古曰：「幢，麾也。棨，有衣之戟也，其衣以赤黑繒為之。幢音大江反。棨音啟。」</note>
植羽葆，
      <note>[六]師古曰：「植亦立也。羽葆，聚翟尾為之，亦今纛之類也。植音常職反。」</note>
鼓車歌車。
      <note>[七]孟康曰：「如今郊駕時車上鼓吹也。」師古曰：「郊駕，郊祀時備法駕也。」</note>
功曹引車，皆駕四馬，載棨戟。五騎為伍，分左右部，軍假司馬、千人持幢旁轂。
      <note>[八]師古曰：「旁音步浪反。」</note>
歌者先居射室，
      <note>[九]李奇曰：「都試射堂也。」</note>
望見延壽車，噭咷楚歌。
      <note>[一０]服虔曰：「噭音叫呼之叫。咷音滌濯之滌。」師古曰：「咷音它釣反。」</note>
延壽坐射室，騎吏持戟夾陛列立，騎士從者帶弓鞬羅後。
      <note>[一一]師古曰：「鞬，弓衣也，音居言反。」</note>
令騎士兵車四面營陳，被甲鞮鞪居馬上，抱弩負籣。
      <note>[一二]如淳曰：「籣，盛弩箭箙也。」師古曰：「鞮鞪即兜鍪也。籣，盛弩矢者也，其形如木桶。鞮音丁奚反。鞪音莫侯反。」</note>
又使騎士戲車弄馬盜驂。
      <note>[一三]孟康曰：「戲車弄馬之技也。馳盜解驂馬，御者不見也。」</note>
延壽又取官銅物，候月蝕鑄作刀劍鈎鐔，放效尚方事。
      <note>[一四]師古曰：「鈎亦兵器也，似劍而曲，所以鈎殺人也。鐔，劍喉也。又曰譚似劍而小陿。鐔音淫，又音尋。」</note>
及取官錢帛，私假繇使吏。
      <note>[一五]師古曰：「假謂顧賃也。繇讀與徭同。」</note>
及治飾車甲三百萬以上。</p>
   </div>
   <pb n="3215"/>
   <div>
      <p>於是望之劾奏延壽上僭不道，又自陳：「前為延壽所奏，今復舉延壽罪，衆庶皆以臣懷不正之心，侵冤延壽。願下丞相、中二千石、博士議其罪。」事下公卿，皆以延壽前既無狀，
</p>
   </div>
   <pb n="3216"/>
   <div>
      <p>
後復誣愬典法大臣，欲以解罪，狡猾不道。天子惡之，延壽竟坐棄市。吏民數千人送至渭城，老小扶持車轂，爭奏酒炙。
      <note>[一]師古曰：「奏，進也。」</note>
延壽不忍距逆，人人為飲，計飲酒石餘。使掾史分謝送者：「遠苦吏民，延壽死無所恨。」百姓莫不流涕。</p>
   </div>
   <div>
      <p>延壽三子皆為郎吏。且死，屬其子勿為吏，以己為戒。
      <note>[一]師古曰：「屬音之欲反。」</note>
子皆以父言去官不仕。至孫威，乃復為吏至將軍。威亦多恩信，能拊衆，得士死力。威又坐奢僭誅，延壽之風類也。</p>
   </div>
   <div>
      <p>張敞字子高，本河東平陽人也。祖父孺為上谷太守，徙茂陵。敞父福事孝武帝，官至光祿大夫。敞後隨宣帝徙杜陵。敞本以鄉有秩補太守卒史，
      <note>[一]師古曰：「鄉有秩者，嗇夫之類也。」</note>
察廉為甘泉倉長，稍遷太僕丞，杜延年甚奇之。
      <note>[二]師古曰：「延年時為太僕也。」</note>
會昌邑王徵即位，動作不由法度，敞上書諫曰：「孝昭皇帝蚤崩無嗣，
      <note>[三]師古曰：「蚤，古早字。」</note>
大臣憂懼，選賢聖承宗廟，東迎之日，唯恐屬車之行遲。
      <note>[四]師古曰：「不欲斥乘輿，故但言屬車耳。屬音之欲反。」</note>
今天子以盛年初即位，天下莫不拭目傾耳，觀化聽風。
      <note>[五]師古曰：「言改易視聽，欲急聞見善政化也。拭音式。」</note>
國輔大臣未襃，而昌邑小輦先遷，
      <note>[六]李奇曰：「挽輦小臣也。」</note>
此過之大者也。」後十餘日王賀廢，敞以切諫顯名，擢為豫州刺史。以數上事有忠言，宣帝徵敞為太中大夫，與于定國並平尚書事。以正違忤大將軍霍光，
      <note>[七]師古曰：「守正不阿也。」</note>
而使主兵車出軍省減用度，
      <note>[八]師古曰：「令其主節減軍興之用度也。」</note>
復出為函谷關都尉。宣帝初即位，廢王賀在昌邑，上心憚之，徙敞為山陽太守。</p>
   </div>
   <pb n="3217"/>
   <div>
      <p>久之，大將軍霍光薨，宣帝始親政事，封光兄孫山、雲皆為列侯，以光子禹為大司馬。頃之，山、雲以過歸第，霍氏諸壻親屬頗出補吏。敞聞之，上封事曰：「臣聞公子季友有功於魯，大夫趙衰有功於晉，
      <note>[一]師古曰：「衰音初為反。」</note>
大夫田完有功於齊，皆疇其（官邑）〔庸〕，
      <note>皆疇其（官邑）〔庸〕，　景祐、殿本都作「庸」。</note>
延及子孫，終後田氏篡齊，趙氏分晉，季氏顓魯。
      <note>[二]師古曰：「顓與專同。下皆類此。」</note>
故仲尼作春秋，迹盛衰，
      <note>[三]師古曰：「著盛衰之跡。」</note>
譏世卿最甚。乃者大將軍決大計，安宗廟，定天下，功亦不細矣。夫周公七年耳，而大將軍二十歲，海內之命，斷於掌握。方其隆時，感動天地，侵迫陰陽，月朓日蝕，晝冥宵光，
      <note>[四]師古曰：「冥，闇也。宵，夜也。朓音它了反。」</note>
地大震裂，火生地中，天文失度，祅祥變怪，不可勝記，皆陰類盛長，臣下顓制之所生也。朝臣宜有明言，曰陛下襃寵故大將軍
</p>
   </div>
   <pb n="3218"/>
   <div>
      <p>
以報功德足矣。間者輔臣顓政，貴戚太盛，君臣之分不明，請罷霍氏三侯皆就弟。及衞將軍張安世，宜賜几杖歸休，時存問召見，以列侯為天子師。明詔以恩不聽，羣臣以義固爭而後許，天子必以陛下為不忘功德，而朝臣為知禮，霍氏世世無所患苦。今朝廷不聞直聲，
      <note>[五]師古曰：「言朝臣不進直言，以陳其事。」</note>
而令明詔自親其文，非策之得者也。
      <note>[六]師古曰：「言失計也。」</note>
今兩侯以出，人情不相遠，以臣心度之，大司馬及其枝屬必有畏懼之心。夫近臣自危，非完計也，臣敞願於廣朝白發其端，直守遠郡，其路無由。
      <note>[七]師古曰：「直讀曰值。」</note>
夫心之精微口不能言也，言之微眇書不能文也，
      <note>[八]師古曰：「眇，細也。」</note>
故伊尹五就桀，五就湯，
      <note>[九]師古曰：「孟子云『五就湯五就桀者，伊尹也』，言伊尹為湯臣，見貢於桀，桀不用而湯復貢之，如此者五也。」</note>
蕭相國薦淮陰累歲乃得通，況乎千里之外，因書文諭事指哉！唯陛下省察。」上甚善其計，然不徵也。</p>
   </div>
   <pb n="3219"/>
   <div>
      <p>久之，勃海、膠東盜賊並起，敞上書自請治之，曰：「臣聞忠孝之道，退家則盡心於親，進宦則竭力於君。夫小國中君猶有奮不顧身之臣，況於明天子乎！今陛下遊意於太平，勞精於政事，亹亹不舍晝夜。
      <note>[一]師古曰：「亹亹言勉強也。舍，息也。亹音尾。」</note>
羣臣有司宜各竭力致身。山陽郡戶九萬三千，口五十萬以上，訖計盜賊未得者七十七人，
      <note>[二]師古曰：「訖，盡也。」</note>
它課諸事亦略如此。臣敞愚駑，既無以佐思慮，久處閒郡，
      <note>[三]師古曰：「閒讀曰閑。」</note>
身逸樂而忘國事，非忠孝之節也。伏聞膠東、勃海左右郡歲數不登，
      <note>[四]師古曰：「年穀頻不孰也。」</note>
盜賊並起，至攻官寺，篡囚徒，搜市朝，劫列侯。吏失綱紀，姦軌不禁。臣敞不敢愛身避死，唯明詔之所處，願盡力摧挫其暴虐，存撫其孤弱。事即有業，所至郡條奏其所由廢及所以興之狀。」
      <note>[五]師古曰：「有業，言各得其所。」</note>
書奏，天子徵敞，拜膠東相，賜黃金三十斤。敞辭之官，自請治劇郡非賞罰無以勸善懲惡，
      <note>[六]師古曰：「懲，止也。」</note>
吏追捕有功效者，願得壹切比三輔尤異。
      <note>[七]如淳曰：「壹切，權時也。趙廣漢奏請令長安游徼獄史秩百石，又循吏傳左馮翊有二百石卒史，此之謂尤異也。」</note>
天子許之。</p>
   </div>
   <pb n="3220"/>
   <div>
      <p>敞到膠東，明設購賞，開羣盜令相捕斬除罪。吏追捕有功，上名尚書調補縣令者數十人。
      <note>[一]師古曰：「調，選也，音徒釣反。」</note>
由是盜賊解散，傳相捕斬。吏民歙然，
      <note>[二]師古曰：「歙音翕。」</note>
國中遂平。</p>
   </div>
   <div>
      <p>居頃之，王太后數出游獵，敞奏書諫曰：「臣聞秦王好淫聲，葉陽后為不聽鄭衞之樂；
      <note>[一]孟康曰：「葉陽，秦昭王后也。」師古曰：「葉（陽）〔音〕式涉反。」
            
         
         葉（陽）〔音〕式涉反。　景祐、殿本都作「音」。
      </note>
楚嚴好田獵，樊姬為（之）不食鳥獸之肉。
      <note>樊姬為（之）不食鳥獸之肉。　景祐本無「之」字。</note>
      
         <note>[二]師古曰：「樊姬，楚莊王姬也。」</note>
口非惡旨甘，耳非憎絲竹也，所以抑心意，絕耆欲者，
      <note>[三]師古曰：「耆讀曰嗜。」</note>
將以率二君而全宗祀也。禮，君母出門則乘輜軿，下堂則從傅母，
      <note>[四]師古曰：「輜軿，衣車也。輜音甾，又音楚疑反。軿音步千反，又音步丁反。」</note>
進退則鳴玉佩，內飾則結綢繆。
      <note>[五]文穎曰：「謂衣衷結束綢繆也。」師古曰：「組紐之屬，所以自結固也。綢音直留反。繆音一虬反。」</note>
此言尊貴所以自斂制，不從恣之義也。
      <note>[六]師古曰：「從謂曰縱。」</note>
今太后資質淑美，慈愛寬仁，諸侯莫不聞，而少以田獵縱欲為名，於以上聞，亦未宜也。
      <note>[七]師古曰：「上聞，聞於天子也。」</note>
唯觀覽於往古，全行乎來今，令后姬得有所法則，下臣有所稱誦，臣敞幸甚！」書奏，太后止不復出。</p>
   </div>
   <pb n="3221"/>
   <div>
      <p>是時潁川太守黃霸以治行第一入守京兆尹。霸視事數月，不稱，罷歸潁川。於是制詔御史：「其以膠東相敞守京兆尹。」自趙廣漢誅後，比更守尹，
      <note>[一]師古曰：「比，頻也。更，歷也，音工衡反。」</note>
如霸等數人，皆不稱職。京師帚廢，
      <note>[二]師古曰：「帚，漸也。」</note>
長安市偷盜尤多，百賈苦之。上以問敞，敞以為可禁。敞既視事，求問長安父老，偷盜酋長數人，
      <note>[三]應劭曰：「酋長，帥。」師古曰：「酋音才由反。」</note>
居皆溫厚，出從童騎，閭里以為長者。
      <note>[四]師古曰：「溫厚，言富足也。童騎，以童奴為騎而自從也。」</note>
敞皆召見責問，因貰其罪，把其宿負，
      <note>[五]師古曰：「貰，緩也。把，執持也，音步馬反。」</note>
令致諸偷以自贖。
      <note>[六]師古曰：「致，至也，引至于官府。」</note>
偷長曰：「今一旦召詣府，恐諸偷驚駭，願一切受署。」
      <note>[七]師古曰：「自言願權補吏職也。」</note>
敞皆以為吏，遣歸休。置酒，小偷悉來賀，且飲醉，偷長以赭汙其衣裾。
      <note>[八]師古曰：「赭，赤土也。」</note>
吏坐里閭閱出者，
      <note>[九]師古曰：「閭謂里之門也。」</note>
汙赭輒收縛之，一日捕得數百人。窮治所犯，或一人百餘發，盡行法罰。由是枹鼓稀鳴，市無偷盜，
      <note>[一０]師古曰：「枹，擊鼓椎也，音桴，其字從木也。」</note>
天子嘉之。</p>
   </div>
   <pb n="3222"/>
   <div>
      <p>敞為人敏疾，賞罰分明，見惡輒取，時時越法縱舍，有足大者。
      <note>[一]如淳曰：「有可貴異而大之者也。」晉灼曰：「越法縱舍，即足大者也。」師古曰：「晉說是也。」</note>
其治京兆，略循趙廣漢之迹。方略耳目，發伏禁姦，不如廣漢，然敞本治春秋，以經術自輔，其政頗雜儒雅，往往表賢顯善，不醇用誅罰，以此能自全，竟免於刑戮。</p>
   </div>
   <div>
      <p>京兆典京師，長安中浩穰，於三輔尤為劇。
      <note>[一]師古曰：「浩，大也。穰，盛也。言人衆之多也。穰音人掌反。」</note>
郡國二千石以高弟入守，及為真，久者不過二三年，近者數月一歲，輒毀傷失名，以罪過罷。唯廣漢及敞為久任職。敞為京兆，朝廷每有大議，引古今，處便宜，公卿皆服，天子數從之。然敞無威儀，時罷朝會，過走馬章臺街，
      <note>[二]孟康曰：「在長安中。」臣瓚曰：「在章臺下街也。」</note>
使御吏驅，自以便面拊馬。
      <note>[三]師古曰：「便面，所以障面，蓋（車）〔扇〕之類也。
            
         
         蓋（車）〔扇〕之類也。　景祐、殿本都作「扇」，此誤。
不欲見人，以此自障面則得其便，故曰便面，亦曰屏面。今之沙門所持竹扇，上袤平而下圜，即古之便面也。音頻面反。」</note>
又為婦畫眉，長安中傳張京兆眉憮。
      <note>[四]應劭曰：「憮，大也。」孟康曰：「憮音詡。北方人謂媚好為詡畜。」蘇林曰：「憮音嫵。」師古曰：「本以好媚為稱，何說於大乎？蘇音是。」</note>
有司以奏敞。上問之，對曰：「臣聞閨房之內，夫婦之私，有過於畫眉者。」上愛其能，弗備責也。然終不得大位。</p>
   </div>
   <pb n="3223"/>
   <div>
      <p>敞與蕭望之、于定國相善。始敞與定國俱以諫昌邑王超遷。定國為大夫平尚書事，敞出為刺史，時望之為大行丞。後望之先至御史大夫，定國後至丞相，敞終不過郡守。為京兆九歲，坐與光祿勳楊惲厚善，後惲坐大逆誅，公卿奏惲黨友，不宜處位，等比皆免，
      <note>[一]師古曰：「比，例也，音必寐反。」</note>
而敞奏獨寢不下。
      <note>[二]師古曰：「天子惜敞，故留所奏事不出。」</note>
敞使（卒）〔賊〕捕掾
      <note>（卒）〔賊〕捕掾，　景祐、殿本都作「賊」，此誤。</note>
絮舜有所案驗。
      <note>[三]李奇曰：「絮音挐。」師古曰：「賊捕掾，主捕賊者也。絮，姓也，音女居反，又音人餘反。」</note>
舜以敞劾奏當免，不肯為敞竟事，私歸其家。人或諫舜，舜曰：「吾為是公盡力多矣，今五日京兆耳，安能復案事？」敞聞舜語，即部吏收舜繫獄。是時冬月未盡數日，案事吏晝夜驗治舜，竟致其死事。舜當出死，敞使主簿持教告舜曰：「五日京兆竟何如？冬月已盡，延命乎？」
      <note>[四]師古曰：「言汝不欲望延命乎？」</note>
乃棄舜市。會立春，行冤獄使者出，
      <note>[五]師古曰：「行音下更反。」</note>
舜家載尸，并編敞教，
      <note>[六]師古曰：「編，聯也，聯之於章前也。」</note>
自言使者。使者奏敞賊殺不辜。天子薄其罪，
      <note>[七]師古曰：「以其事為輕小也。」</note>欲令敞
</p>
   </div>
   <pb n="3224"/>
   <div>
      <p>
得自便利，
      <note>[八]師古曰：「從輕法以免也。便音頻面反。」</note>
即先下敞前坐楊惲不宜處位奏，免為庶人。敞免奏既下，詣闕上印綬，便從闕下亡命。
      <note>[九]師古曰：「不還其本縣邑也。」</note>
      </p>
   </div>
   <div>
      <p>數月，京師吏民解弛，
      <note>[一]師古曰：「弛，放也，音式爾反。」</note>
枹鼓數起，而冀州部中有大賊。天子思敞功效，使使者即家在所召敞。
      <note>[二]師古曰：「就其所居處而召之。」</note>
敞身被重劾，
      <note>[三]師古曰：「謂前有賊殺不辜之事。」</note>
及使者至，妻子家室皆泣惶懼，而敞獨笑曰：「吾身亡命為民，郡吏當就捕，今使者來，此天子欲用我也。」即裝隨使者詣公（書）〔車〕上（車）〔書〕
      <note>詣公（書）〔車〕上（車）〔書〕　景祐、殿本都作「詣公車上書」，此誤倒。</note>
曰：「臣前幸得備位列卿，待罪京兆，坐殺賊捕掾絮舜。舜本臣敞素所厚吏，數蒙恩貸，
      <note>[四]師古曰：「貸音土帶反。」</note>
以臣有章劾當免，受記考事，
      <note>[五]師古曰：「記，書也。若今之州縣為符教也。」</note>
便歸臥家，謂臣『五日京兆』，背恩忘義，傷化薄俗。臣竊以舜無
</p>
   </div>
   <pb n="3225"/>
   <div>
      <p>
狀，枉法以誅之。臣敞賊殺無辜，鞠獄故不直，雖伏明法，死無所恨。」天子引見敞，拜為冀州刺史。敞起亡命，復奉使典州。既到部，而廣川王國羣輩不道，賊連發，不得。敞以耳目發起賊主名區處，
      <note>[六]師古曰：「區謂居止之所也。」</note>
誅其渠帥。廣川王姬昆弟及王同族宗室劉調等通行為之囊橐，
      <note>[七]師古曰：「言容止賊盜，若囊橐之盛物也。」</note>
吏逐捕窮窘，蹤迹皆入王宮。敞自將郡國吏，車數百兩，
      <note>[八]師古曰：「一乘車為〔一〕兩也。」
            
         
         一乘車為〔一〕兩也。　景祐本有「一」字。
      </note>
圍守王宮，搜索調等，果得之殿屋重轑中。
      <note>[九]蘇林曰：「轑，椽也。重轑，重棼中。」師古曰：「重棼即今之廊舍也，一邊虛為兩夏者也。轑音老。棼音扶分反。」</note>
敞傅吏皆捕格斷頭，
      <note>[一０]師古曰：「傅讀曰附。言敞自監護吏而捕之。」</note>
縣其頭王宮門外。因劾奏廣川王。天子不忍致法，削其戶。敞居部歲餘，冀州盜賊禁止。守太原太守，滿歲為真，太原郡清。</p>
   </div>
   <pb n="3226"/>
   <div>
      <p>頃之，宣帝崩。元帝初即位，待詔鄭朋薦敞先帝名臣，宜傅輔皇太子。上以問前將軍蕭望之，望之以為敞能吏，任治煩亂，材輕非師傅之器。天子使使者徵敞，欲以為左馮翊。會病卒。敞所誅殺太原吏吏家怨敞，隨至杜陵刺殺敞中子璜。敞三子官皆至都尉。</p>
   </div>
   <div>
      <p>初，敞為京兆尹，而敞弟武拜為梁相。是時梁王驕貴，民多豪彊，號為難治。敞問武：「欲何以治梁？」武敬憚兄，謙不肯言。敞使吏送至關，戒吏自問武。武應曰：「馭黠馬者利其銜策，梁國大都，吏民凋敝，且當以柱後惠文彈治之耳。」
      <note>[一]應劭曰：「柱後，以鐵為柱，今法冠是也，一名惠文冠。」晉灼曰：「漢注法冠也，一號柱後惠文，以纚裹鐵柱卷。秦制執法服，今御史服之，謂之解廌，一角。今冠兩角，以解廌為名耳。」師古曰：「晉說是也。纚即今方目紗也。纚音山爾反。卷音去權反。」</note>
秦時獄法吏冠柱後惠文，武意欲以刑法治梁。吏還道之，敞笑曰：「審如掾言，武必辨治梁矣。」武既到官，其治有迹，亦能吏也。</p>
   </div>
   <div>
      <p>敞孫竦，王莽時至郡守，封侯，博學文雅過於敞，然政事不及也。竦死，敞無後。</p>
   </div>
   <div>
      <p>王尊字子贛，
      <note>[一]師古曰：「贛音貢。」</note>
涿郡高陽人也。少孤，歸諸父，使牧羊澤中。尊竊學問，能史書。年十三，求為獄小吏。數歲，給事太守府，問詔書行事，尊無不對。
      <note>[二]師古曰：「以施行詔條問之，皆曉其事。」</note>太守奇之，除補書佐，署
</p>
   </div>
   <pb n="3227"/>
   <div>
      <p>
守屬監獄。
      <note>[三]師古曰：「署為守屬，令監獄主囚也。監音工銜反。」</note>
久之，尊稱病去，事師郡文學官，
      <note>[四]師古曰：「郡有文學官，而尊事之以為師也。」</note>
治尚書、論語，略通大義。復召署守屬治獄，為郡決曹史。數歲，以令舉幽州刺史從事。
      <note>[五]如淳曰：「漢儀注刺史得擇所部二千石卒史與從事。」</note>
而太守察尊廉，補遼西鹽官長。
      <note>[六]如淳曰：「地理志遼西有鹽官。」</note>
數上書言便宜事，事下丞相御史。</p>
   </div>
   <div>
      <p>初元中，舉直言，遷虢令，
      <note>[一]如淳曰：「本西虢也，屬右扶風。」</note>
轉守槐里，兼行美陽令事。春正月，美陽女子告假子不孝，曰：「兒常以我為妻，妒笞我。」尊聞之，遣吏收捕驗問，辭服。尊曰：「律無妻母之法，聖人所不忍書，此經所謂造獄者也。」
      <note>[二]晉灼曰：「歐陽尚書有此造獄事也。」師古曰：「非常刑名，造殺戮之法。」</note>
尊於是出坐廷上，取不孝子縣磔著樹，使騎吏五人張弓射殺之，吏民驚駭。</p>
   </div>
   <pb n="3228"/>
   <div>
      <p>後上行幸雍，過虢，尊供張如法而辦。
      <note>[一]師古曰：「尊雖行美陽令，而就虢供張也。供音居用反。張音竹亮反。」</note>
以高弟擢為安定太守。到官，出教告屬縣曰：「令長丞尉奉法守城，為民父母，
      <note>[二]師古曰：「城謂縣城也。」</note>
抑彊扶弱，宣恩廣澤，甚勞苦矣。太守以今日至府，願諸君卿勉力正身以率下。故行貪鄙，能變更者與為治。
      <note>[三]師古曰：「更，改也。有如此者太守乃共為治者也。」</note>
明慎所職，毋以身試法。」又出教敕掾功曹「各自底厲，助太守為治。其不中用，趣自避退，毋久妨賢。
      <note>[四]師古曰：「趣讀曰促。」</note>
夫羽翮不修，則不可以致千里；闑內不理，無以整外。
      <note>[五]師古曰：「闑，門橛也，音魚烈反。」</note>
府丞悉署吏行能，分別白之。賢為上，毋以富。賈人百萬，不足與計事。昔孔子治魯，七日誅少正卯，今太守視事已一月矣，五官掾張輔懷虎狼之心，貪汙不軌，
      <note>[六]師古曰：「汙，濁也。不軌，不修法制也。」</note>
一郡之錢盡入輔家，然適足以葬矣。今將輔送獄，直符史詣閤下，從太守受其事。
      <note>[七]師古曰：「直符史，若今之當直佐史也。」</note>
丞戒之戒之！相隨入獄矣！」
      <note>[八]師古曰：「意丞教戒張輔，令其避罪，故以此言豫敕之。」</note>
輔繫獄數日死，盡得其狡猾不道，百萬姦臧。威震郡中，盜賊分散，入傍郡界。豪彊多誅傷伏辜者。坐殘賊免。</p>
   </div>
   <pb n="3229"/>
   <div>
      <p>起家，復為護羌將軍轉校尉，
      <note>[一]師古曰：「為校尉主轉運事，而屬護羌將軍。」</note>
護送軍糧委輸。而羌人反，絕轉道，
      <note>[二]師古曰：「絕轉運之道。」</note>
兵數萬圍尊。尊以千餘騎奔突羌賊。功未列上，
      <note>[三]師古曰：「未列上於天子也。」</note>
坐擅離部署，會赦，免歸家。</p>
   </div>
   <div>
      <p>涿郡太守徐明薦尊不宜久在閭巷，上以尊為郿令，
      <note>[一]師古曰：「右扶風之縣，音媚。」</note>
遷益州刺史。先是，琅邪王陽為益州刺史，行部至邛郲九折阪，
      <note>[二]應劭曰：「在蜀郡嚴道縣。」臣瓚曰：「郲，山名也。」師古曰：「郲音來。」</note>
歎曰：「奉先人遺體，柰何數乘此險！」
      <note>[三]師古曰：「乘，登也。」</note>
後以病去。及尊為刺史，至其阪，問吏曰：「此非王陽所畏道邪？」吏對曰：「是。」尊叱其馭曰：「驅之！
      <note>[四]師古曰：「驅馬令疾行也。」</note>
王陽為孝子，王尊為忠臣。」尊居部二歲，懷來徼外，蠻夷歸附其威信。博士鄭寬中使行風俗，
      <note>[五]師古曰：「行音下更反。」</note>
舉奏尊治狀，遷為東平相。</p>
   </div>
   <pb n="3230"/>
   <div>
      <p>是時，東平王以至親驕奢不奉法度，傅相連坐。
      <note>[一]師古曰：「前任傅相者頻坐以王得罪。」</note>
及尊視事，奉璽書至庭中，王未及出受詔，尊持璽書歸舍，食已乃還。致詔後，謁見王，太傅在前說相鼠之詩。
      <note>[二]師古曰：「相鼠，鄘風篇名，刺無禮之詩也。其辭曰：『相鼠有皮，人而無儀！人而無儀，不死何為！』相，視也。言視鼠有皮，雖處高顯之地，偷食苟得，不知廉恥，人無禮儀，亦與鼠同，不如速死也。」</note>
尊曰：「毋持布鼓過雷門！」
      <note>[三]師古曰：「雷門，會稽城門也，有大鼓。越擊此鼓，聲聞洛陽，故尊引之也。布鼓謂以布為鼓，故無聲。」</note>
王怒，起入後宮。尊亦直趨出就舍。先是王數私出入，驅馳國中，與后姬家交通。尊到官，召敕廄長：「大王當從官屬，鳴和鸞乃出，自今有令駕小車，叩頭爭之，言相教不得。」後尊朝王，王復延請登堂。尊謂王曰：「尊來為相，人皆弔尊也，以尊不容朝廷，故見使相王耳。天下皆言王勇，顧但負貴，安能勇？
      <note>[四]師古曰：「顧，念也。負，恃也。安，焉也。」</note>
如尊乃勇耳。」王變色視尊，意欲格殺之，即好謂尊曰：「願觀相君佩刀。」
      <note>[五]師古曰：「陽為好語也。」</note>
尊舉掖，顧謂傍侍郎：「前引佩刀視王，
      <note>[六]師古曰：「視讀曰示。」</note>
王欲誣相拔刀向王邪？」王情得，
      <note>[七]師古曰：「謂尊所測正得其情也。」</note>
又雅聞尊高名，大為尊屈，酌酒具食，相對極驩。太后徵史奏尊
      <note>[八]張晏曰：「太后名也。」韋昭曰：「徵，召也。召東平史，令為奏也。」師古曰：「張說是也。徵史，太后之名，亦猶東平王后之稱謁也。」</note>
「為相倨慢不臣，王血氣未定，不能忍。愚誠恐母子俱死。今妾不得使王復見尊。陛下不留意，妾願先自殺，不忍見王之失義也。」尊竟坐免為庶人。大將軍王鳳奏請尊補軍中司馬，擢為司隸校尉。</p>
   </div>
   <pb n="3231"/>
   <div>
      <p>初，中書謁者令石顯貴幸，專權為姦邪。丞相匡衡、御史大夫張譚皆阿附畏事顯，不敢言。久之，元帝崩，成帝初即位，顯徙為中太僕，
      <note>[一]師古曰：「皇后之屬官。」</note>
不復典權。衡、譚乃奏顯舊惡，請免顯等。尊於是劾奏：「丞相衡、御史大夫譚位三公，典五常九德，
      <note>[二]師古曰：「五常，仁、義、禮、智、信也。九德，寬而栗，柔而立，愿而恭，亂而敬，擾而毅，直而溫，簡而廉，剛而塞，強而義也。事見虞書皋陶謨也。」</note>
以總方略，壹統類，廣教化，美風俗為職。知中書謁者令顯等專權擅勢，大作威福，縱恣不制，無所畏忌，為海內患害，不以時（皆）〔白〕奏行罰，
      <note>不以時（皆）〔白〕奏行罰，　景祐、殿、局本都作「白」，此誤。</note>
而阿諛曲從，附下罔上，懷邪迷國，無大臣輔政之義，皆不道，在赦令前。赦後，衡、譚舉奏顯，不自陳不忠之罪，而反揚著先帝任用傾覆之徒，妄言百官畏之，甚於主上。卑君尊臣，非所宜稱，失大臣體。又正月行幸曲臺，臨饗罷衞士，
      <note>[三]如淳曰：「諸衞士更盡得代去，故天子自臨而饗之。」</note>
衡與中二千石大鴻臚賞等會坐殿門下，衡南鄉，賞等西鄉。衡更為賞布東鄉席，
      <note>[四]師古曰：「鄉讀曰嚮也。」</note>
起立延賞坐，私語如食頃。衡知行臨，
      <note>[五]如淳曰：「天子當臨饗士時。」</note>
百官共職，萬衆會聚，
      <note>[六]師古曰：「共讀曰供。」</note>而設不正之席，使下坐上，相比為小
</p>
   </div>
   <pb n="3232"/>
   <div>
      <p>
惠於公門之下，
      <note>[七]師古曰：「比，周也，音頻寐反。」</note>
動不中禮，
      <note>[八]師古曰：「中，當也，音竹仲反。」</note>
亂朝廷爵秩之位。衡又使官大奴入殿中，問行起居，還言漏上十四刻行臨到，衡安坐，不變色改容。無怵惕肅敬之心，驕慢不謹。皆不敬。」有詔勿治。於是衡慙懼，免冠謝罪，上丞相、侯印綬。天子以新即位，重傷大臣，
      <note>[九]師古曰：「重，難也。」</note>
乃下御史丞問狀。劾奏尊「妄詆欺非謗赦前事，
      <note>[一０]師古曰：「詆，毀也，音丁禮反。非讀曰誹也。」</note>
猥歷奏大臣，
      <note>[一一]師古曰：「猥，多也，曲也。歷謂所奏非一人。」</note>
無正法，飾成小過，以塗汙宰相，摧辱公卿，輕薄國家，奉使不敬。」有詔左遷尊為高陵令，數月，以病免。</p>
   </div>
   <pb n="3233"/>
   <div>
      <p>會南山羣盜傰宗等數百人
      <note>[一]蘇林曰：「傰音朋。」晉灼曰：「音倍。」師古曰：「晉音是也。」</note>
為吏民害，拜故弘農太守傅剛為校尉，將迹射士千人逐捕，
      <note>[二]師古曰：「迹射，言能尋跡而射取之也。射音食亦反。」</note>
歲餘不能禽。或說大將軍鳳：「賊數百人在轂下，
      <note>[三]師古曰：「在天子輦轂之下，明其逼近也。」</note>
發軍擊之不能得，難以視四夷。
      <note>[四]師古曰：「視讀曰示。」</note>
獨選賢京兆尹乃可。」於是鳳薦尊，徵為諫大夫，守京輔都尉，行京兆尹事。旬月間盜賊清。遷光祿大夫，守京兆尹，後為真，凡三歲。坐遇使者無禮。司隸遣假佐放奉詔書白尊發吏捕人，
      <note>[五]蘇林曰：「胡公漢官假佐，取內郡善史書佐給諸府也。」</note>
放謂尊：「詔書所捕宜密。」尊曰：「治所公正，京兆善漏泄人事。」
      <note>[六]師古曰：「謂司隸官屬為治所者，尊之也，若今謂使人為尚書矣。治音直吏反。」</note>
放曰：「所捕宜今發吏。」
      <note>[七]師古曰：「當即發也。」</note>
尊又曰：「詔書無京兆文，不當發吏。」及長安繫者三月間千人以上。尊出行縣，男子郭賜自言尊：
      <note>[八]師古曰：「有冤事自言而與許仲相訟也。」</note>
「許仲家十餘人共殺賜兄賞，公歸舍。」
      <note>[九]師古曰：「公然而歸，無所避畏者。」</note>
吏不敢捕。尊行縣還，上奏曰：「彊不陵弱，各得其所，寬大之政行，和平之氣通。」御史大夫中奏尊暴虐不改，外為大言，倨嫚姍（嫌）〔上〕，
      <note>倨嫚姍（嫌）〔上〕，　景祐、汲古、殿、局本都作「上」，此誤。</note>
      
         <note>[一０]師古曰：「姍，古訕字也。訕，誹也，音所諫反，又音刪。」</note>
威信日廢，不宜備位九卿。尊坐（先）〔免〕，
      <note>尊坐（先）〔免〕。　景祐、殿、局本都作「免」，此誤。</note>
吏民多稱惜之。</p>
   </div>
   <pb n="3234"/>
   <div>
      <p>湖三老公乘興等
      <note>[一]師古曰：「湖，縣名也，今虢州湖城縣取其名。」</note>
上書訟尊治京兆功效日著。「往者南山盜賊阻山橫行，剽劫良民，殺奉法吏，道路不通，城門至以警戒。步兵校尉使逐捕，暴師露衆，曠日煩費，不能禽制。二卿坐黜，
      <note>[二]如淳曰：「三輔皆秩中二千石，號為卿也。即前京兆尹王昌貶為鴈門太守，甄遵河內太守也。」</note>
羣盜寖強，吏氣傷沮，
      <note>[三]師古曰：「寖，益也。沮，壞也，音才汝反。」</note>
流聞四方，為國家憂。當此之時，有能捕斬，不愛金爵重賞。關內侯寬中使問所徵故司隸校尉王尊捕羣盜方略，拜為諫大夫，守京輔都尉，行京兆尹事。尊盡節勞心，夙夜思職，卑體下士，
      <note>[四]師古曰：「下音胡嫁反。」</note>
厲奔北之吏，起沮傷之氣，二旬之間，大黨震壞，渠率效首。
      <note>[五]師古曰：「效，致也，斬其首而致之也。」</note>
賊亂蠲除，民反農業，拊循貧弱，鉏耘豪彊。長安宿豪大猾東市賈萬、城西萬章、翦張禁、酒趙放、
      <note>[六]蘇林曰：「萬音矩。」晉灼曰：「翦張禁，酒趙放，此二人作翦、作酒之家。」</note>
杜陵楊章等皆通邪結黨，挾養姦軌，上干王法，下亂吏治，并兼役使，侵漁小民，為百姓豺狼。更數二千石，二十年莫能禽討，
      <note>[七]師古曰：「更，歷也，音工衡反。」</note>
尊以正法案誅，皆伏其辜。姦邪銷釋，吏民說服。
      <note>[八]師古曰：「釋，解也，音懌。說讀曰悅。」</note>
尊撥劇整亂，誅暴禁邪，皆前所稀有，名將所不及。雖
</p>
   </div>
   <pb n="3235"/>
   <div>
      <p>
拜為真，未有殊絕襃賞加於尊身。今御史大夫奏尊『傷害陰陽，為國家憂，無承用詔書之意，靖言庸違，象龔滔天。』
      <note>[九]師古曰：「引虞書堯典之辭也。靖，治也。庸，用也。違，僻也。滔，漫也。謂其言假託於治，實用違僻，貌象恭敬，過惡漫天也。漫音莫干反。一曰，滔，漫也。」</note>
原其所以，出御史丞楊輔，故為尊書佐，素行陰賊，惡口不信，
      <note>[一０]師古曰：「謂其口（而惡）〔惡而〕心不信也。」
            
         
         謂其口（而惡）〔惡而〕心不信也。　景祐、殿本都作「惡而」。王先謙說作「惡而」是。
      </note>
好以刀筆陷人於法。輔常醉過尊大奴利家，利家捽搏其頰，
      <note>[一一]師古曰：「捽，持頭也，音才兀反。搏，擊也。」</note>
兄子閎拔刀欲剄之。輔以故深怨疾毒，欲傷害尊。疑輔內懷怨恨，外依公事，建畫為此議，傅致奏文，
      <note>[一二]師古曰：「建立謀畫此議也。傅讀曰附，謂益其事而引致於罪狀。」</note>
浸潤加誣，以復私怨。
      <note>[一三]師古曰：「浸潤猶漸染也。復，報也。」</note>
昔白起為秦將，東破韓、魏，南拔郢都，應侯譖之，賜死杜郵；
      <note>[一四]師古曰：「應侯，范雎也。杜郵，地名，在咸陽也。」</note>
吳起為魏守西河，而秦、韓不敢犯，讒人間焉，斥逐奔楚。
      <note>[一五]師古曰：「間音工莧反。」</note>
秦聽浸潤以誅良將，魏信讒言以逐賢守，此皆偏聽不聰，失人之患也。臣等竊痛傷尊修身絜己，砥節首公，
      <note>[一六]師古曰：「砥，厲也。首，向也。砥音指。首音式救反。」</note>
刺譏不憚將相，誅惡不避豪彊，誅不制之賊，解國家之憂，功（岩）〔著〕職修，
      <note>功（岩）〔著〕職修，　景祐、殿、局本都作「著」，此誤。</note>
威信不廢，誠國家爪牙之吏，折衝之臣，今一旦無辜制於仇人之手，傷於詆欺之文，上不得以功除罪，下不得蒙棘木之聽，
      <note>[一七]張晏曰：「周禮三槐九棘，公卿於下聽訟。」</note>
獨掩怨讎之偏奏，被共工之大惡，
      <note>[一八]臣瓚曰：「共工，官名，堯時諸侯，舜流之於幽州也。」</note>
無所陳怨愬罪。尊以京師廢亂，羣盜並興，選賢徵用，起家為卿，賊亂既除，豪猾伏辜，即以佞巧廢黜。一尊之身，三期之間，乍賢乍佞，豈不甚哉！
      <note>[一九]師古曰：「期，年也，音基。」</note>
孔子曰：『愛之欲其生，惡之欲其死，是惑也。』『浸潤之譖不行焉，可謂明矣。』
      <note>[二０]師古曰：「論語稱孔子之言。」</note>
願下公卿大夫博士議郎，定尊素行。夫人臣而傷害陰陽，死誅之罪也；靖言庸違，放殛之刑也。
      <note>[二一]師古曰：「殛，誅也，音居力反。」</note>
審如御史章，尊乃當伏觀闕之誅，
      <note>[二二]張晏曰：「孔子誅少正卯於兩觀之間。」</note>
放於無人之域，不得苟免。
      <note>[二三]師古曰：「非止合免官而已也。」</note>
及任舉尊者，當獲選舉之辜，不可但已。
      <note>[二四]師古曰：「但，徒也，空也。已，止也。不可空然而止也。」</note>
即不如章，飾文深詆以愬無罪，
      <note>[二五]師古曰：「詆，毀也。」</note>
亦宜有誅，以懲讒賊之口，絕
</p>
   </div>
   <pb n="3236"/>
   <div>
      <p>
詐欺之（俗）〔路〕。
      <note>絕詐欺之（俗）〔路〕。　景祐、殿本都作「路」。王先謙說作「路」是。</note>
      
         <note>[二六]師古曰：「懲，（愴）〔創〕也。」
            
         
         懲，（愴）〔創〕也。　景祐本作「創」，他本都誤。
      </note>
唯明主參詳，使白黑分別。」書奏，天子復以尊為徐州刺史，遷東郡太守。</p>
   </div>
   <pb n="3237"/>
   <div>
      <p>久之，河水盛溢，泛浸瓠子金隄，老弱奔走，恐水大決為害。尊躬率吏民，投沈白馬，
      <note>[一]師古曰：「以祭水也。」</note>
祀水神河伯。尊親執圭璧，使巫策祝，請以身填金隄，
      <note>[二]師古曰：「填，塞也，音大賢反。」</note>
因止宿，廬居隄上。吏民數千萬人爭叩頭救止尊，尊終不肯去。及水盛隄壞，吏民皆奔走，唯一主簿泣在尊旁，立不動。而水波稍卻迴還。吏民嘉壯尊之勇節，白馬三老朱英等奏其狀。下有司考，皆如言。於是制
</p>
   </div>
   <pb n="3238"/>
   <div>
      <p>
詔御史：「東郡河水盛長，毀壞金隄，未決三尺，百姓惶恐奔走。太守身當水衝，履咫尺之難，不避危殆，以安衆心，吏民復還就作，水不為災，朕甚嘉之。秩尊中二千石，加賜黃金二十斤。」</p>
   </div>
   <div>
      <p>數歲，卒官，吏民紀之。尊子伯亦為京兆尹，坐耎弱不勝任免。</p>
   </div>
   <div>
      <p>王章字仲卿，泰山鉅平人也。少以文學為官，稍遷至諫大夫，在朝廷名敢直言。元帝初，擢為左曹中郎將，與御史中丞陳咸相善，共毀中書令石顯，為顯所陷，咸減死髠，章免官。成帝立，徵章為諫大夫，遷司隸校尉，大臣貴戚敬憚之。王尊免後，代者不稱職，章以選為京兆尹。時帝舅大將軍王鳳輔政，章雖為鳳所舉，非鳳專權，不親附鳳。會日有蝕之，章奏封事，召見，言鳳不可任用，宜更選忠賢。上初納受章言，後不忍退鳳。章由是見疑，遂為鳳所陷，罪至大逆。語在元后傳。</p>
   </div>
   <div>
      <p>初，章為諸生學長安，獨與妻居。章疾病，無被，臥牛衣中，
      <note>[一]師古曰：「牛衣，編亂麻為之，即今俗呼為龍具者。」</note>
與妻決，涕泣。
      <note>[二]師古曰：「自謂將死，故辭決。」</note>
其妻呵怒之曰：「仲卿！京師尊貴在朝廷人誰踰仲卿者？今疾病困戹，不自激卬，
      <note>[三]如淳曰：「激厲抗揚之意也。」師古曰：「卬讀曰仰。仰頭為健。」</note>
乃反涕泣，何鄙也！」</p>
   </div>
   <pb n="3239"/>
   <div>
      <p>後章仕宦歷位，及為京兆，欲上封事，妻又止之曰：「人當知足，獨不念牛衣中涕泣時耶？」章曰：「非女子所知也。」書遂上，果下廷尉獄，妻子皆收繫。章小女年可十二，夜起號哭曰：「平生獄上呼囚，（素）〔數〕常至九，今八而止。
      <note>[一]張晏曰：「平生，先時也。獄卒夜閱囚時有九人，常呼問九人。今八人便止，知一人死也。」</note>
我君（數）〔素〕剛，
      <note>（素）〔數〕常至九，今八而止。我君（數）〔素〕剛，　景祐、殿本上「素」作「數」，下「數」作「素」，此互譌。</note>
先死者必君。」明日問之，章果死。妻子皆徙合浦。</p>
   </div>
   <div>
      <p>大將軍鳳薨後，弟成都侯商復為大將軍輔政，白上還章妻子故郡。其家屬皆完具，采珠致產數百萬，時蕭育為泰山太守，皆令贖還故田宅。</p>
   </div>
   <div>
      <p>章為京兆二歲，死不以其罪，衆庶冤紀之，號為三王。王駿自有傳，駿即王陽子也。</p>
   </div>
   <div>
      <p>贊曰：自孝武置左馮翊、右扶風、京兆尹，而吏民為之語曰：「前有趙、張，後有三王。」然劉向獨序趙廣漢、尹翁歸、韓延壽，馮商傳王尊，揚雄亦如之。
      <note>[一]張晏曰：「劉向作新序，不道王尊。馮商續史記，為作傳。雄作法言，亦論其美也。」</note>
廣漢聰明，下不能欺，延
</p>
   </div>
   <pb n="3240"/>
   <div>
      <p>
壽厲善，所居移風，然皆訐上不信，以失身墮功。
      <note>[二]師古曰：「墮，毀也，音火規反。」</note>
翁歸抱公絜己，為近世表。張敞衎衎，履忠進言，
      <note>[三]師古曰：「衎衎，彊敏之貌也，音口翰反。」</note>
緣飾儒雅，刑罰必行，縱赦有度，條教可觀，然被輕媠之名。
      <note>[四]師古曰：「媠，古惰字也。謂走馬拊馬及畫眉。」</note>
王尊文武自將，
      <note>[五]師古曰：「將，助也。」</note>
所在必發，譎詭不經，好為大言。王章剛直守節，不量輕重，以陷刑戮，妻子流遷，哀哉！</p>
   </div>
</xml>
