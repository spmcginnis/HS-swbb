<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>匈奴，其先夏后氏之苗裔，曰淳維。
      <note>[一]師古曰：「以殷時始奔北邊。」</note>
唐虞以上有山戎、獫允、薰粥，
      <note>[二]師古曰：「皆匈奴別號。獫音險。粥音（戈）〔弋〕六反。」
            
         
         粥音（戈）〔弋〕六反，　景祐、殿本都作「戈」，此誤。
      </note>
居于北邊，隨草畜牧而轉移。其畜之所多則馬、牛、羊，其奇畜則橐佗、驢、馬、駃騠、騊駼、驒奚。
      <note>[三]師古曰：「橐佗，言能負橐囊而馱物也。馬，驢種而馬生也。駃騠，俊馬也，生七日而超其母。騊駼，馬類也。生北海。驒奚，駏驉類也。佗音徒何反。駃音決。騠音提。騊音桃。駼音塗。驒音顛。」</note>
逐水草遷徙，無城郭常居耕田之業，然亦各有分地。
      <note>[四]師古曰：「分音扶問反。其下亦同。」</note>
無文書，以言語為約束。兒能騎羊，引弓射鳥鼠，
      <note>[五]師古曰：「言其幼小則能射。」</note>
少長則射狐菟，
      <note>[六]師古曰：「少長言漸大。」</note>
肉食。
      <note>[七]師古曰：「言無米粟，唯食肉。」</note>
士力能彎弓，盡為甲騎。其俗，寬則隨畜田獵禽獸為生業，急則人習戰攻以侵伐，
      <note>[八]師古曰：「人人皆習之。」</note>
其天性也。其長兵則弓矢，短兵則刀鋋。
      <note>[九]師古曰：「鋋，鐵把小矛也，音蟬。」</note>
利則進，不利則退，不羞遁走。苟利所在，不知禮義。自君王以下咸食畜肉，衣其皮革，被旃裘。壯者食肥美，老者飲食其餘。貴壯健，賤老弱。父死，妻其後母；兄弟死，皆取其妻妻之。其俗有名不諱而無字。</p>
   </div>
   <pb n="3744"/>
   <div>
      <p>夏道衰，而公劉失其稷官，變于西戎，
      <note>[一]師古曰：「公劉，后稷之曾孫也。變，化也，謂行化於其俗。」</note>
邑于豳。
      <note>[二]師古曰：「即今之豳州是其地也。」</note>
其後三百有餘歲，戎狄攻太王亶父，
      <note>[三]師古曰：「自公劉至亶父凡九君也。父讀曰甫。」</note>
亶父亡走于岐下，
      <note>[四]師古曰：「岐山之下。」</note>
豳人悉從亶父而邑焉，作周。
      <note>[五]師古曰：「始作周國也。」</note>
其後百有餘歲，周西伯昌伐畎夷。
      <note>[六]師古曰：「西伯昌即文王也。畎音工犬反。畎夷即畎戎也，又曰昆夷。昆字或作混，又作緄，二字並音工本反。昆、緄、畎聲相近耳。亦曰犬戎也。山海經云：『黃帝生苗龍，苗龍生融吾，融吾生弄明，弄明生白犬。白犬有二，牝牡，為犬戎。』許氏說文解字曰『赤狄本犬種也』，故字從犬。」</note>
後十有餘年，武王伐紂而營雒邑，復居于酆鎬，放逐戎夷涇、洛之北，
      <note>[七]師古曰：「此洛即漆沮水也，本出上郡雕陰泰冒山，而東南入于渭。」</note>
以時入貢，名曰荒服。其後二百有餘年，周道衰，而周穆王伐畎戎，
      <note>[八]師古曰：「穆王，成王孫，康王子也。」</note>
得四白狼四白鹿以歸。自是之後，荒服不至。於是作呂刑之辟。
      <note>[九]師古曰：「即尚書呂刑篇是也。辟，法也，音闢。」</note>
至穆王之孫懿王時，王室遂衰，戎狄交侵，暴虐中國。中國被其苦，詩人始作，疾而歌之，曰：「靡室靡家，獫允之故；」「豈不日戒，獫允孔棘。」
      <note>[一０]師古曰：「小雅采薇之詩也。孔，甚也。棘，急也。言征役踰時，靡有室家夫婦之道者，以有獫允之難故也。豈不日日相警戒乎？獫允之難甚急。」</note>
至懿王曾孫宣王，興師命將以征伐之，詩人美大其功，曰：「薄伐獫狁，至於太原；」
      <note>[一一]師古曰：「小雅六月之詩也。薄伐，言逐出也。」</note>
「出車彭彭」，「城彼朔方。」
      <note>[一二]師古曰：「小雅出車之詩也。彭彭，盛也。朔方，北方也。言獫允既去，北方安靜，乃築城以守。」</note>
是時四夷賓服，稱為中興。</p>
   </div>
   <pb n="3745"/>
   <div>
      <p>至于幽王，用寵姬襃姒之故，與申（后）〔侯〕有隙。
      <note>與申（后）〔侯〕有隙。　景祐、殿本都作「侯」。王先謙說「后」字誤。</note>
      
         <note>[一]師古曰：「幽王，宣王之子。」</note>
申侯怒而與畎戎共攻殺幽王于麗山之下，
      <note>[二]師古曰：「麗讀曰驪。」</note>
遂取周之地，鹵獲而居于涇渭之間，侵暴中國。秦襄公救周，於是周平王去酆
</p>
   </div>
   <pb n="3746"/>
   <div>
      <p>
鎬而東徙于雒邑。
      <note>[三]師古曰：「平王，幽王之子。」</note>
當時秦襄公伐戎至支，
      <note>[四]師古曰：「支，古岐字。」</note>
始列為諸侯。後六十有五年，而山戎越燕而伐齊，齊釐公與戰于齊郊。
      <note>[五]師古曰：「釐讀曰僖。」</note>
後四十四年，而山戎伐燕。燕告急齊，齊桓公北伐山戎，山戎走。後二十餘年，而戎翟至雒邑，伐周襄王，
      <note>[六]師古曰：「襄王，惠王之子。」</note>
襄王出奔于鄭之氾邑。
      <note>[七]蘇林曰：「氾音凡，今潁川襄城是也。」師古曰：「以襄王嘗處之，因號襄城。」</note>
初，襄王欲伐鄭，故取翟女為后，與翟共伐鄭。已而黜翟后，翟后怨，而襄王繼母曰惠后，有子帶，欲立之，於是惠后與翟后、子帶為內應，開戎翟，戎翟以故得入，破逐襄王，而立子帶為王。於是戎翟或居於陸渾，
      <note>[八]師古曰：「今伊闕南陸渾山川是其地。」</note>
東至于衞，侵盜尤甚。周襄王既居外四年，乃使使告急於晉。晉文公初立，欲修霸業，乃興師伐戎翟，誅子帶，迎內襄王于洛邑。</p>
   </div>
   <div>
      <p>當是時，秦晉為強國。晉文公攘戎翟，居于西河圜、洛之間，
      <note>[一]晉灼曰：「圜音嚚。三倉作圁。地理志『圜水出上郡白土縣西，東流入河。」師古曰：「圜水即今銀州銀水是也。書本作圁，晉說是也。後轉寫者誤為圜耳。洛水亦謂漆沮。」</note>
號曰赤翟、白翟。
      <note>[二]師古曰：「春秋所書晉師滅赤狄潞氏，郤缺獲白狄子者。」</note>而
</p>
   </div>
   <pb n="3747"/>
   <div>
      <p>
秦穆公得由余，西戎八國服於秦。故隴以西有緜諸、畎戎、狄獂之戎，
      <note>[三]師古曰：「皆在天水界，即緜諸道及貆道是也。獂音（完）〔桓〕。」
            
         
         獂音（完）〔桓〕。　景祐、殿本都作「桓」。
      </note>
在岐、梁、涇、漆之北有義渠、大荔、烏氏、朐衍之戎，
      <note>[四]師古曰：「此漆水在新平。荔音隸。氏音支。朐音許于反。」</note>
而晉北有林胡、樓煩之戎，燕北有東胡、山戎。
      <note>[五]服虔曰：「烏桓之先也，後為鮮卑。」</note>
各分散谿谷，自有君長，往往而聚者百有餘戎，然莫能相壹。</p>
   </div>
   <div>
      <p>自是之後百有餘年，晉悼公使魏絳和戎翟，戎翟朝晉。後百有餘年，趙襄子踰句注而破之，并代以臨胡貉。
      <note>[一]師古曰：「貉音莫伯反。」</note>
後與韓魏共滅知伯，分晉地而有之，則趙有代、句注以北，而魏有西河、上郡，以與戎界邊。其後，義渠之戎築城郭以自守，而秦稍蠶食之，至於惠王，遂拔義渠二十五城。惠王伐魏，魏盡入西河及上郡于秦。秦昭王時，義渠戎王與宣太后亂，有二子。
      <note>[二]師古曰：「即昭王母也。」</note>
宣太后詐而殺義渠戎王於甘泉，遂起兵伐滅義渠。於是秦有隴西、北地、上郡，築長城以距胡。而趙武靈王亦變俗胡服，習騎射，北破林胡、樓煩，自代並陰山下至高闕為
</p>
   </div>
   <pb n="3748"/>
   <div>
      <p>
塞，
      <note>[三]師古曰：「並音步浪反。高闕，解在衞青霍去病傳。」</note>
而置雲中、雁門、代郡。其後燕有賢將秦開，為質於胡，胡甚信之。歸而襲破東胡，〔東胡〕卻千餘里。
      <note>〔東胡〕卻千餘里。　景祐、殿本都重「東胡」二字。</note>
      
         <note>[四]師古曰：「卻，退也，音丘略反。」</note>
與荊軻刺秦王秦舞陽者，開之孫也。燕亦築長城，自造陽至襄平，
      <note>[五]師古曰：「造陽，地名，在上谷界。襄平即遼東所治也。」</note>
置上谷、漁陽、右北平、遼西、遼東郡以距胡。當是時，冠帶戰國七，而三國邊於匈奴。
      <note>[六]如淳曰：「燕、趙、秦。」</note>
其後趙將李牧時，匈奴不敢入趙邊。後秦滅六國，而始皇帝使蒙恬將數十萬之（物）〔衆〕北擊胡，
      <note>而始皇帝使蒙恬將數十萬之（物）〔衆〕北擊胡，　景祐、殿本都作「衆」，史記同，此誤。</note>
悉收河南地，因河為塞，築四十四縣城臨河，徙適戍以充之。
      <note>[七]師古曰：「適讀曰讁。有罪讁合徙戍者，令徙居之。」</note>
而通直道，自九原至雲陽，因邊山險，塹谿谷，可繕者繕之，
      <note>[八]師古曰：「繕，補也。」</note>
起臨洮至遼東萬餘里。又度河據陽山北假中。
      <note>[九]師古曰：「北假，地名。」</note>
      </p>
   </div>
   <div>
      <p>當是時，東胡強而月氏盛。
      <note>[一]師古曰：「氏音支。」</note>
匈奴單于曰頭曼，
      <note>[二]師古曰：「曼音莫安反。」</note>頭曼不勝秦，北徙。十有餘年而蒙
</p>
   </div>
   <pb n="3749"/>
   <div>
      <p>
恬死，諸侯畔秦，中國擾亂，諸秦所徙適邊者皆復去，
      <note>[三]師古曰：「適音讁。」</note>
於是匈奴得寬，復稍度河南與中國界於故塞。</p>
   </div>
   <div>
      <p>單于有太子，名曰冒頓。後有愛閼氏，生少子，
      <note>[一]師古曰：「閼氏，匈奴皇后號也。閼音於連反。氏音支。」</note>
頭曼欲廢冒頓而立少子，乃使冒頓質於月氏。冒頓既質，而頭曼急擊月氏。月氏欲殺冒頓，冒頓盜其善馬，騎亡歸。頭曼以為壯，令將萬騎。冒頓乃作鳴鏑，
      <note>[二]應劭曰：「髐箭也。」師古曰：「鏑音嫡。髐音呼交反。」</note>
習勒其騎射，
      <note>[三]師古曰：「勒其所部騎，皆習射也。」</note>
令曰：「鳴鏑所射而不悉射者斬。」行獵獸，有不射鳴鏑所射輒斬之。已而，冒頓以鳴鏑自射善馬，左右或莫敢射，冒頓立斬之。居頃之，復以鳴鏑自射其愛妻，左右或頗恐，不敢射，復斬之。頃之，冒頓出獵，以鳴鏑射單于善馬，左右皆射之。於是冒頓知其左右可用，從其父單于頭曼獵，以鳴鏑射頭曼，其左右皆隨鳴鏑而射殺頭曼，盡誅其後母與弟及大臣不聽從者。於是冒頓自立為單于。</p>
   </div>
   <pb n="3750"/>
   <div>
      <p>冒頓既立，時東胡強，聞冒頓殺父自立，乃使使謂冒頓曰：「欲得頭曼時號千里馬。」冒頓問羣臣，羣臣皆曰：「此匈奴寶馬也，勿予。」冒頓曰：「奈何與人鄰國愛一馬乎？」遂與之。頃之，東胡以為冒頓畏之，使使謂冒頓曰：「欲得單于一閼氏。」冒頓復問左右，左右皆怒曰：「東胡無道，乃求閼氏！請擊之。」冒頓曰：「奈何與人鄰國愛一女子乎？」遂取所愛閼氏予東胡。東胡王愈驕，西侵。與匈奴中間有棄地莫居千餘里，各居其邊為甌脫。
      <note>[一]服虔曰：「甌脫，作土室以伺也。」師古曰：「境上候望之處，若今之伏宿（處）〔舍〕也。
            
         
         若今之伏宿（處）〔舍〕也。　景祐、殿本都作「舍」。
甌音一侯反。脫音土活反。」</note>
東胡使使謂冒頓曰：「匈奴所與我界甌脫外棄地，匈奴不能至也，吾欲有之。」冒頓問羣臣，或曰：「此棄地，予之。」於是冒頓大怒，曰：「地者，國之本也，奈何予人！」諸言與者，皆斬之。冒頓上馬，令國中有後者斬，遂東襲擊東胡。東胡初輕冒頓，不為備。及冒頓以兵至，大破滅東胡王，虜其民眾畜產。既歸，西擊走月氏，南并樓煩、白羊河南王，
      <note>[二]師古曰：「二王之居在河南。」</note>
悉復收秦所使蒙恬所奪匈奴地者，與漢關故河南塞，至朝那、膚施，
      <note>[三]師古曰：「朝那屬安定。膚施屬上郡。」</note>
遂侵燕、代。是時漢方與項羽相距，中國罷於兵革，
      <note>[四]師古曰：「罷讀曰疲。」</note>
以故冒頓得自強，控弦之士三十餘萬。
      <note>[五]師古曰：「控，引也。控弦，言能引弓者。」</note>
      </p>
   </div>
   <pb n="3751"/>
   <div>
      <p>自淳維以至頭曼千有餘歲，時大時小，別散分離，尚矣，
      <note>[一]師古曰：「尚，久遠。」</note>
其世傳不可得而次。然至冒頓，而匈奴最強大，盡服從北夷，而南與諸夏為敵國，其世（信）〔姓〕官號可得而記云。
      <note>其世（信）〔姓〕官號可得而記云。　景祐、殿本都作「姓」，此誤。</note>
      </p>
   </div>
   <div>
      <p>單于姓攣鞮氏，
      <note>[一]師古曰：「攣音力全反。鞮音丁奚反。」</note>
其國稱之曰「撐犁孤塗單于」。
      <note>[二]蘇林曰：「撐音牚距之牚。」師古曰：「音丈庚反。」</note>
匈奴謂天為「撐犁」，謂子為「孤塗」，單于者，廣大之貌也，言其象天單于然也。置左右賢王，左右谷蠡，
      <note>[三]師古曰：「谷音鹿。蠡音盧奚反。」</note>
左右大將，左右大都尉，左右大當戶，左右骨都侯。匈奴謂賢曰「屠耆」，故常以太子為左屠耆王。自左右賢王以下至當戶，大者萬餘騎，小者數千，凡二十四長，立號曰「萬騎」。其大臣皆世官。呼衍氏，蘭氏，
      <note>[四]師古曰：「呼衍，即今鮮卑姓呼延者是也。蘭姓今亦有之。」</note>
其後有須卜氏，此三姓，其貴種也。諸左王將居東方，直上谷以東，
      <note>[五]師古曰：「直，當也。其下亦同也。」</note>
接穢貉、朝鮮；右王將居西方，直上郡以西，接氐、羌；而單于庭直代、雲中。各有分地，逐水草移徙。而左右賢王、左右谷蠡最大國，左右骨都侯輔政。諸二十四長，亦各自置千長、百長、什長、裨小王、
      <note>[六]師古曰：「裨音頻移反。」</note>
相、都尉、當戶、且渠之屬。
      <note>[七]師古曰：「且音子餘反。今之沮渠姓，蓋本因此官。」</note>
      </p>
   </div>
   <pb n="3752"/>
   <div>
      <p>歲正月，諸長小會單于庭，祠。五月，大會龍城，祭其先、天地、鬼神。秋，馬肥，大會蹛林，課校人畜計。
      <note>[一]服虔曰：「蹛音帶，匈奴秋社八月中皆會祭處也。」師古曰：「蹛者，繞林木而祭也。鮮卑之俗，自古相傳，秋天之祭，無林木者尚豎柳枝，衆騎馳遶三周乃止。此其遺法。計者，人畜之數。」</note>
其法，拔刃尺者死，坐盜者沒入其家；有罪，小者軋，
      <note>[二]服虔曰：「刃刻其面也。」如淳曰：「軋，檛杖也。」師古曰：「二說皆非也。軋謂輾轢其骨節，若今之厭踝者也。軋
音於黠反。輾音女展反。」</note>
大者死。獄久者不滿十日，一國之囚不過數人。而單于朝出營，拜日之始生，夕拜月。其坐，長左而北向。
      <note>[三]師古曰：「左者，以左為尊。」</note>
日上戊已。其送死，有棺椁金銀衣裳，而無封樹喪服；近幸臣妾從死者，多至數十百人。
      <note>[四]師古曰：「或數十人，或百人。」</note>
舉事常隨月，盛壯以攻戰，月虧則退兵。其攻戰，斬首虜賜一巵酒，而所得鹵獲因以予之，得人以為奴婢。故其戰，人人自為趨利，
      <note>[五]師古曰：「趨讀曰趣。趣，向也。」</note>
善為誘兵以包敵。
      <note>[六]師古曰：「包裹取之。」</note>
故其逐利，如鳥之集；其困敗，瓦解雲散矣。戰而扶轝死者，盡得死者家財。</p>
   </div>
   <pb n="3753"/>
   <div>
      <p>後北服渾窳、屈射、丁零、隔昆、（龍）新犁之國。
      <note>（龍）新犁之國。　王念孫、沈欽韓都說「龍」字衍。按史記作「薪犂之國」。</note>
      
         <note>[一]師古曰：「五小國也。渾音胡昆反。窳音（戈）〔弋〕主反。
            
         
         窳音（戈）〔弋〕主反。　景祐、殿本都作「弋」，此誤。
犁音犁。」</note>
於是匈奴貴人大臣皆服，以冒頓為賢。</p>
   </div>
   <div>
      <p>是時，漢初定，徙韓王信於代，都馬邑。匈奴大攻圍馬邑，韓信降匈奴。匈奴得信，因引兵南踰句注，攻太原，至晉陽下。高帝自將兵往擊之。會冬大寒雨雪，
      <note>[一]師古曰：「雨音于具反。」</note>
卒之墮指者十二三，於是冒頓陽敗走，誘漢兵。漢兵逐擊冒頓，冒頓匿其精兵，見其羸弱，於是漢悉兵，多步兵，三十二萬，北逐之。高帝先至平城，步兵未盡到，冒頓縱精兵三十餘萬騎圍高帝於白登，七日，
      <note>[二]師古曰：「白登在平城東南，去平城十餘里。」</note>
漢兵中外不得相救餉。匈奴騎，其西方盡白，東方盡駹，北方盡驪，南方盡騂馬。
      <note>[三]師古曰：「駹，青馬也。驪，深黑；騂，赤馬也。駹音尨。騂音先營反。」</note>
高帝乃使使間厚遺閼氏，
      <note>[四]師古曰：「求間隙而私遺之。」</note>
閼氏乃謂冒頓曰：「兩主不相困。今得漢地，單于終非能居之。且漢主有神，單于察之。」冒頓與韓信將王黃、趙利期，而兵久不來，疑其與漢有
</p>
   </div>
   <pb n="3754"/>
   <div>
      <p>
謀，亦取閼氏之言，乃開圍一角。於是高皇帝令士皆持滿傅矢外鄉，從解角直出，
      <note>[五]師古曰：「傅讀曰附。鄉讀曰嚮。言滿引弓弩注矢外捍，從解圍之隅（直角）〔角直〕以出去。」
            
         
         從解圍之隅（直角）〔角直〕以出去。　殿本作「角直」。王先謙說殿本是。
      </note>
得與大軍合，而冒頓遂引兵去。漢亦引兵罷，使劉敬結和親之約。</p>
   </div>
   <div>
      <p>是後韓信為匈奴將，及趙利、王黃等數背約，侵盜代、鴈門、雲中。居無幾何，陳豨反，
      <note>[一]師古曰：「無幾何，言無多時也。幾音居豈反。」</note>
與韓信合謀擊代。漢使樊噲往擊之，復收代、鴈門、雲中郡縣，不出塞。是時匈奴以漢將數率眾往降，
      <note>[二]師古曰：「即謂韓信、陳豨之屬耳。」</note>
故冒頓常往來侵盜代地。於是高祖患之，乃使劉敬奉宗室女翁主為單于閼氏，
      <note>[三]師古曰：「諸王女曰翁主者，言其父自主婚。」</note>
歲奉匈奴絮繒酒食物各有數，約為兄弟以和親，冒頓乃少止。後燕王盧綰復反，率其黨且萬人降匈奴，往來苦上谷以東，終高祖世。</p>
   </div>
   <div>
      <p>孝惠、高后時，冒頓驕，
      <note>[一]師古曰：「，漸也。」</note>
乃為書，使使遺高后曰：「孤僨之君，
      <note>[二]如淳曰：「僨，仆也。猶言不能自立也。」師古曰：「僨音方問反。」</note>生於沮澤之
</p>
   </div>
   <pb n="3755"/>
   <div>
      <p>
中，
      <note>[三]師古曰：「沮，浸溼之地，音子豫反。」</note>
長於平野牛馬之域，數至邊境，願遊中國。陛下獨立，孤僨獨居。兩主不樂，無以自虞，
      <note>[四]師古曰：「虞與娛同。」</note>
願以所有，易其所無。」高后大怒，召丞相平及樊噲、季布等，議斬其使者，發兵而擊之。樊噲曰：「臣願得十萬衆，橫行匈奴中。」問季布，布曰：「噲可斬也！前陳豨反於代，漢兵三十二萬，噲為上將軍，時匈奴圍高帝於平城，噲不能解圍。天下歌之曰：『平城之下亦誠苦！七日不食，不能彀弩。』
      <note>[五]師古曰：「彀，張也，音工豆反。」</note>
今歌唫之聲未絕，傷痍者甫起，
      <note>[六]師古曰：「唫，古吟字。痍，創也。甫，始也。痍音夷。」</note>
而噲欲搖動天下，妄言以十萬衆橫行，是面謾也。
      <note>[七]師古曰：「謾，欺誑也，音慢，又音莫連反。」</note>
且夷狄譬如禽獸，得其善言不足喜，惡言不足怒也。」高后曰：「善。」令大謁者張澤報書曰：「單于不忘弊邑，賜之以書，弊邑恐懼。退日自圖，
      <note>[八]師古曰：「圖，謀也。」</note>
年老氣衰，髮齒墮落，行步失度，單于過聽，不足以自汙。
      <note>[九]師古曰：「過，誤也。」</note>
弊邑無罪，宜在見赦。竊有御車二乘，馬二駟，以奉常駕。」冒頓得書，復使使來謝曰：「未嘗聞中國禮義，陛下幸而赦之。」因獻馬，遂和親。</p>
   </div>
   <pb n="3756"/>
   <div>
      <p>至孝文即位，復修和親。其三年夏，匈奴右賢王入居河南地為寇，於是文帝下詔曰：「漢與匈奴約為昆弟，無侵害邊境，所以輸遺匈奴甚厚。今右賢王離其國，將衆居河南地，非常故。
      <note>[一]師古曰：「言異於常，非舊事。」</note>
往來入塞，捕殺吏卒，敺侵上郡保塞蠻夷，令不得居其故。
      <note>[二]師古曰：「敺與驅同。保塞蠻夷，謂本來屬漢而居邊塞自保守。」</note>
陵轢邊吏，入盜，甚驁無道，
      <note>[三]師古曰：「轢音來各反。驁與傲同。」</note>
非約也。其發邊吏車騎八萬詣高奴，
      <note>[四]師古曰：「上郡之縣也。」</note>
遣丞相灌嬰將擊右賢王。」右賢王走出塞，文帝幸太原。是時，濟北王反，文帝歸，罷丞相擊胡之兵。</p>
   </div>
   <div>
      <p>其明年，單于遺漢書曰：「天所立匈奴大單于敬問皇帝無恙。前時皇帝言和親事，稱書意合驩。
      <note>[一]師古曰：「稱，副也。言與所遺書意相副，而共結驩親。」</note>
漢邊吏侵侮右賢王，右賢王不請，
      <note>[二]師古曰：「不告單于也。」</note>
聽後義盧侯難支等計，與漢吏相恨，絕二主之約，離昆弟之親。皇帝讓書再至，發使以書報，不來，漢使不至。
      <note>[三]師古曰：「讓書，有責讓之言也。謂匈奴再得漢書，而發使將書以報漢。漢留其使不得來還，而漢又更不發使至匈奴也。」</note>漢以其故不和，隣
</p>
   </div>
   <pb n="3757"/>
   <div>
      <p>
國不附。今以少吏之敗約，
      <note>[四]師古曰：「少吏猶言小吏。」</note>
故罰右賢王，使至西方求月氏擊之。以天之福，吏卒良，馬力強，以滅夷月氏，
      <note>[五]師古曰：「夷，平也。」</note>
盡斬殺降下定之。樓蘭、烏孫、呼揭及其旁二十六國皆已為匈奴。
      <note>[六]師古曰：「皆入匈奴國也。揭音丘列反。」</note>
諸引弓之民并為一家，北州以定。願寢兵休士養馬，除前事，復故約，
      <note>[七]師古曰：「復音扶目反。」</note>
以安邊民，以應古始，使少者得成其長，老者得安其處，世世平樂。未得皇帝之志，故使郎中係虖淺奉書請，
      <note>[八]師古曰：「虖音火姑反。」</note>
獻橐佗一，騎馬二，駕二駟。
      <note>[九]師古曰：「騎馬，堪為騎也。駕，可駕車也。二駟，八匹。」</note>
皇帝即不欲匈奴近塞，則且詔吏民遠舍。
      <note>[一０]師古曰：「舍，居止也。」</note>
使者至，即遣之。」六月中，來至新望之地。
      <note>[一一]服虔曰：「漢界上塞下之地。」</note>
書至，漢議擊與和親孰便，公卿皆曰：「單于新破月氏，乘勝，不可擊也。且得匈奴地，澤鹵非可居也，和親甚便。」漢許之。</p>
   </div>
   <pb n="3758"/>
   <div>
      <p>孝文前六年，遺匈奴書曰：「皇帝敬問匈奴大單于無恙。使係虖淺遺朕書，云『願寢兵休（事）〔士〕，
      <note>願寢兵休（事）〔士〕。　景祐、殿、局本都作「士」，此誤。</note>
除前事，復故約，以安邊民，世世平樂』，朕甚嘉之。此古聖王之志也。漢與匈奴約為兄弟，所以遺單于甚厚。背約離兄弟之親者，常在匈奴。然右賢王事已在赦前，勿深誅。單于若稱書意，明告諸吏，使無負約，有信，敬如單于書。使者言單于自將并國有功，甚苦兵事。服繡袷綺衣、長襦、錦袍各一，
      <note>[一]師古曰：「服者，言天子自所服也。袷者，衣無絮也。繡袷綺衣，以繡為表，綺為裏也。袷音工洽反。」</note>
比疏一，
      <note>[二]師古曰：「辮髮之飭也，以金為之。比音頻寐反。疏字或作余。」</note>
黃金飭具帶一，黃金犀毗一，
      <note>[三]孟康曰：「要中大帶也。」張晏曰：「鮮卑郭洛帶，瑞獸名也，東胡好服之。」師古曰：「犀毗，胡帶之鈎也。亦曰鮮卑，亦謂師比，總一物也，語有輕重耳。」</note>
繡十匹，錦二十匹，赤綈、綠繒各四十匹，
      <note>[四]師古曰：「繒者，帛之總稱。綈，厚繒也，音徒奚反。」</note>
使中大夫意、謁者令肩遺單于。」</p>
   </div>
   <div>
      <p>後頃之，冒頓死，子稽粥立，
      <note>[一]師古曰：「稽音雞。粥音育。」</note>
號曰老上單于。</p>
   </div>
   <pb n="3759"/>
   <div>
      <p>老上稽粥單于初立，文帝復遣宗人女翁主為單于閼氏，
      <note>[一]師古曰：「宗人女，亦諸侯王之女。」</note>
使宦者燕人中行說傅翁主。
      <note>[二]師古曰：「姓中行，名說也。行音胡郎反。說讀曰悅。」</note>
說不欲行，漢強使之。說曰：「必我也，為漢患者。」
      <note>[三]師古曰：「言我必於漢生患。」</note>
中行說既至，因降單于，單于愛幸之。</p>
   </div>
   <div>
      <p>初，單于好漢繒絮食物，中行說曰：「匈奴人衆不能當漢之一郡，然所以強之者，以衣食異，無卬於漢。
      <note>[一]師古曰：「卬音牛向反。」</note>
今單于變俗好漢物，漢物不過什二，則匈奴盡歸於漢矣。
      <note>[二]師古曰：「言漢費物十分之二，則盡得匈奴之衆也。」</note>
其得漢絮繒，以馳草棘中，衣袴皆裂弊，以視不如旃裘堅善也；
      <note>[三]師古曰：「視讀曰示。下皆類此。」</note>
得漢食物皆去之，
      <note>[四]師古曰：「去，棄也，音丘呂反。」</note>
以視不如重酪之便美也。」
      <note>[五]師古曰：「重，乳汁也。重音竹用反，字本作湩，其音則同。」</note>
於是說教單于左右疏記，以計識其人衆畜牧。
      <note>[六]師古曰：「說者，舉中行說之名也。疏，分條之也。識亦記，音式志反。」</note>
      </p>
   </div>
   <pb n="3760"/>
   <div>
      <p>漢遺單于書，以尺一牘，辭曰「皇帝敬問匈奴大單于無恙」，所以遺物及言語云云。中行說令單于以尺二寸牘，及印封皆令廣長大，倨驁其辭
      <note>[一]師古曰：「倨，慢也。驁與傲同。」</note>
曰「天地所生日月所置匈奴大單于敬問漢皇帝無恙」，所以遺物言語亦云云。</p>
   </div>
   <div>
      <p>漢使或言匈奴俗賤老，中行說窮漢使曰：「而漢俗屯戍從軍當發者，其親豈不自奪溫厚肥美齎送飲食行者乎？」
      <note>[一]師古曰：「而，汝也。飲音於禁反。食音似。其下亦同。」</note>
漢使曰：「然。」說曰：「匈奴明以攻戰為事，老弱不能鬬，故以其肥美飲食壯健以自衞，如此父子各得相保，何以言匈奴輕老也？」漢使曰：「匈奴父子同穹廬臥。
      <note>[二]師古曰：「穹廬，旃帳也。其形穹隆，故曰穹廬。」</note>
父死，妻其後母；兄弟死，盡妻其妻。無冠帶之節，闕庭之禮。」中行說曰：「匈奴之俗，食畜肉，飲其汁，衣其皮；畜食草飲水，隨時轉移。故其急則人習騎射，寬則人樂無事。約束徑，易行；君臣簡，可久。
      <note>[三]師古曰：「徑，直也。簡，率也。」</note>
一國之政猶一體也。父兄死，則妻其妻，惡種姓之失也。故匈奴雖亂，必立宗種。今中國雖陽不取其父兄之妻，親屬益疏則相殺，至到易姓，皆從此類也。且禮義之敝，上下交怨，而室屋之極，生力屈焉。
      <note>[四]師古曰：「言忠信衰薄，彊為禮義，故其末流，怨恨彌起。棟宇之作，土木競勝，勞役既重，所以力屈。屈，盡也，音其勿反。」</note>
夫力耕桑以求衣食，
      <note>[五]師古曰：「力謂竭力也。」</note>
築城郭以自備，故其民急則不習戰攻，緩則罷於作業。
      <note>[六]師古曰：「罷讀曰疲。」</note>
嗟土室之人，顧無喋喋佔佔，冠固何當！」
      <note>[七]師古曰：「嗟者，歎愍之言也。喋喋，利口也。佔佔，衣裳貌也。言漢人且當思念，無為喋喋佔佔耳。雖自謂著冠，何所當益也。喋音牒。佔音昌占反。」</note>
自是之後，漢使欲辯論者，中行說輒曰：「漢使毋多言，顧漢所輸匈奴繒絮米糵，令其量中，必善美而已，
      <note>[八]師古曰：「顧，念也。中猶滿也。量中者，滿其數也。中音竹仲反。」</note>
何以言為乎？且所給備善則已，不備善而苦惡，則候秋孰，以騎
</p>
   </div>
   <pb n="3761"/>
   <div>
      <p>
馳蹂乃稼穡也。」
      <note>[九]師古曰：「苦猶麤也。蹂，踐也。乃，汝也。蹂音人九反。」</note>
日夜教單于候利害處。</p>
   </div>
   <div>
      <p>孝文十四年，匈奴單于十四萬騎入朝那蕭關，殺北地都尉卬，虜人民畜產甚多，遂至彭陽。
      <note>[一]服虔曰：「安定縣也。」師古曰：「即今彭原縣是。」</note>
使騎兵入燒回中宮，
      <note>[二]師古曰：「回中，地在安定，其中有宮也。」</note>
候騎至雍甘泉。於是文帝以中尉周舍、郎中令張武為將軍，發車千乘，十萬騎，軍長安旁以備胡寇。而拜昌侯盧卿為上郡將軍，甯侯魏遫為北地將軍，
      <note>[三]師古曰：「遫，古速字。」</note>
隆慮侯周竈為隴西將軍，
      <note>[四]師古曰：「慮音廬。」</note>
東陽侯張相如為大將軍，成侯董赤為將軍，
      <note>[五]師古曰：「文紀言建成侯，此言成侯，紀傳不同，當有誤。」</note>大發車
</p>
   </div>
   <pb n="3762"/>
   <div>
      <p>
騎往擊胡。單于留塞內月餘，漢逐出塞即還，不能有所殺。匈奴日以驕，歲入邊，殺略人民甚衆，雲中、遼東最甚，郡萬餘人。漢甚患之，乃使使遺匈奴書，單于亦使當戶報謝，復言和親事。</p>
   </div>
   <div>
      <p>孝文後二年，使使（遣）〔遺〕匈奴書曰：
      <note>使使（遣）〔遺〕匈奴書曰：　景祐、汲古、殿、局本都作「遺」，此誤。</note>
「皇帝敬問匈奴大單于無恙。使當戶且渠雕渠難、郎中韓遼遺朕馬二匹，已至，敬受。
      <note>[一]師古曰：「當戶且渠者，一人為二官。雕渠難者，其姓名。」</note>
先帝制，長城以北引弓之國受令單于，長城以內冠帶之室朕亦制之，使萬民耕織，射獵衣食，父子毋離，臣主相安，（居）〔俱〕無暴虐。
      <note>（居）〔俱〕無暴虐。　景祐、殿本都作「俱」，此誤。</note>
今聞渫惡民貪降其趨，
      <note>[二]晉灼曰：「渫音渫水之渫。邪惡不正之民。」師古曰：「渫音先列反。降，下也，謂下意於利也。趨讀曰趣。」</note>
背義絕約，忘萬民之命，離兩主之驩，然其事已在前矣。書云『二國已和親，兩主驩說，
      <note>[三]師古曰：「說讀曰悅。」</note>
寢兵休卒養馬，
      <note>[四]師古曰：「寢，息也。」</note>
世世昌樂，翕然更始』，朕甚嘉之。聖者日新，改作更始，使老者得息，幼者得長，各保其首領，而終其天年。朕與單于俱由此道，
      <note>[五]師古曰：「由，從也，用也。」</note>
順天恤民，世世相傳，施之無窮，天下莫不咸嘉。（使）漢與匈奴鄰敵之國，
      <note>天下莫不咸嘉。（使）漢與匈奴鄰敵之國，　劉奉世疑「使」字衍。王念孫據史記以為「使」是「便」之誤，「嘉」字後人所加，存參。</note>匈奴處北地，寒，殺氣早降，故詔
</p>
   </div>
   <pb n="3763"/>
   <div>
      <p>
吏遺單于秫糵金帛綿絮它物歲有數。今天下大安，萬民熙熙，
      <note>[六]師古曰：「和樂貌。」</note>
獨朕與單于為之父母。朕追念前事，薄物細故，謀臣計失，皆不足以離昆弟之驩。
      <note>[七]師古曰：「細故，小事也。」</note>
朕聞天不頗覆，地不偏載。
      <note>[八]師古曰：「頗亦偏也，音普何反。」</note>
朕與單于皆捐細故，俱蹈大道（也），
      <note>俱蹈大道（也），　劉敞說「也」字衍。按史記無「也」字。</note>
      
         <note>[九]師古曰：「捐，棄也。」</note>
墮壞前惡，以圖長久，
      <note>[一０]師古曰：「墮，毀也。圖，謀也。墮音火規反。」</note>
使兩國之民若一家子。元元萬民，下及魚鱉，上及飛鳥，跂行喙息蝡動之類，
      <note>[一一]師古曰：「跂行，凡有足而行者也。喙息，凡以口出氣者也。蝡蝡，動貌。跂音岐。喙音許穢反。蝡音人兗反。」</note>
莫不就安利，避危殆。故來者不止，天之道也。俱去前事，
      <note>[一二]師古曰：「去，除也，音丘呂反。」</note>
朕釋逃虜民，
      <note>[一三]師古曰：「謂漢人逃入匈奴者，（今）〔令〕不追。」
            
         
         （今）〔令〕不追。　景祐、殿本都作「令」，此誤。
      </note>
單于毋言章尼等。
      <note>[一四]師古曰：「背單于降漢者。」</note>
朕聞古之帝王，約分明而不食言。
      <note>[一五]師古曰：「凡云食言者，終為不信，棄其前言，如食而盡。」</note>
單于留志，天下大安，
      <note>[一六]師古曰：「留志謂計念和親。」</note>
和親之後，漢過不先。
      <note>[一七]師古曰：「言更不負約。」</note>
單于其察之。」</p>
   </div>
   <pb n="3764"/>
   <div>
      <p>單于既約和親，於是制詔御史：「匈奴大單于遺朕書，和親已定，亡人不足以益衆廣地，匈奴無入塞，漢無出塞，犯今約者殺之，可以久親，後無咎，俱便。朕已許。其布告天下，使明知之。」</p>
   </div>
   <div>
      <p>後四年，老上單于死，子軍臣單于立，而中行說復事之。漢復與匈奴和親。</p>
   </div>
   <div>
      <p>軍臣單于立歲餘，匈奴復絕和親，大入上郡、雲中各三萬騎，所殺略甚衆。於是漢使三將軍軍屯北地，代屯句注，趙屯飛狐口，
      <note>[一]師古曰：「險之處，在代郡之南，南衝燕趙之中。」</note>
緣邊亦各堅守以備胡寇。又置三將軍，軍長安西細柳、渭北棘門、霸上以備胡。胡騎入代句注邊，烽火通於甘泉、長安。數月，漢兵至邊，匈奴亦遠塞，
      <note>[二]師古曰：「遠，離也，音于萬反。」</note>
漢兵亦罷。後歲餘，文帝崩，景帝立，而趙王遂乃陰使於匈奴。吳楚反，欲與趙合謀入邊。漢圍破趙，匈奴亦止。自是後，景帝復與匈奴和親，通關市，給遺單于，遣
</p>
   </div>
   <pb n="3765"/>
   <div>
      <p>
翁主如故約。終景帝世，時時小入盜邊，無大寇。</p>
   </div>
   <div>
      <p>武帝即位，明和親約束，厚遇關市，饒給之。匈奴自單于以下皆親漢，往來長城下。</p>
   </div>
   <div>
      <p>漢使馬邑人聶翁壹
      <note>[一]師古曰：「姓聶名壹。翁者，老人之稱也。」</note>
間闌出物與匈奴交易，
      <note>[二]孟康曰：「私出塞交易。」</note>
陽為賣馬邑城以誘單于。單于信之，而貪馬邑財物，乃以十萬騎入武州塞。漢伏兵三十餘萬馬邑旁，御史大夫韓安國為護軍將軍，護四將軍以伏單于。
      <note>[三]師古曰：「伏兵而待單于也。」</note>
單于既入漢塞，未至馬邑百餘里，見畜布野而無人牧者，怪之，乃攻亭。時雁門尉史行徼，見寇，保此亭，
      <note>[四]師古曰：「漢律，近塞郡皆置尉，百里一人，士史、尉史各二人巡行徼塞也。行音下孟反。」</note>
單于得，欲刺之。尉史知漢謀，乃下，
      <note>[五]師古曰：「尉史在亭樓上，虜欲以矛戟刺之，懼，乃自下以謀告。」</note>
具告單于。單于大驚，曰：「吾固疑之。」乃引兵還。出曰：「吾得尉史，天也。」以尉史為天王。漢兵約單于入馬邑而縱（兵），
      <note>漢兵約單于入馬邑而縱（兵），　王念孫說「縱」下「兵」字後人以意加之也，史記無。</note>
      
         <note>[六]師古曰：「放兵以擊單于。」</note>
單于不至，以故無所得。將軍王恢部出代擊胡輜重，
      <note>[七]師古曰：「重音直用反。」</note>
聞單于還，兵多，不敢出。漢以恢本建造兵謀而不進，誅恢。自是後，匈奴絕和親，攻當路塞，
      <note>[八]師古曰：「塞之當行道處者。」</note>
往往入盜於邊，不可勝數。然匈奴貪，尚樂關市，耆漢財物，
      <note>[九]師古曰：「耆讀曰嗜。」</note>
漢亦通關市不絕以中之。
      <note>[一０]師古曰：「以關市中其意。中音竹仲反。」</note>
      </p>
   </div>
   <pb n="3766"/>
   <div>
      <p>自馬邑軍後五歲之秋，漢使四將各萬騎擊胡關市下。將軍衞青出上谷，至龍城，得胡首虜七百人。公孫賀出雲中，無所得。公孫敖出代郡，為胡所敗七千。李廣出雁門，為胡所敗，匈奴生得廣，廣道亡歸。
      <note>[一]師古曰：「於道上亡還。」</note>
漢囚敖、廣，敖、廣贖為庶人。其冬，匈奴數千人盜邊，漁陽尤甚。漢使將軍韓安國屯漁陽備胡。其明年秋，匈奴二萬騎入漢，殺遼西太守，略二千餘人。又敗漁陽太守軍千餘人，圍將軍安國。
      <note>[二]師古曰：「即韓安國也。」</note>
安國時千餘騎亦且盡，會燕救之，至，匈奴乃去，又入雁門殺略千餘人。於是漢使將軍衞青將三萬騎出雁門，李息出代郡，擊胡，得首虜數千。其明年，衞青復出雲中以西至隴西，擊胡之樓煩、白羊王於河南，得胡首虜數千，羊百餘萬。於是漢遂取河南地，築朔方，復繕故秦時蒙恬所為塞，因河而為固。漢亦棄上
</p>
   </div>
   <pb n="3767"/>
   <div>
      <p>
谷之斗辟縣造陽地以予胡。
      <note>[三]孟康曰：「縣斗辟曲近胡。」師古曰：「斗，絕也。縣之斗曲入匈奴界者，其中造陽地也。辟讀曰僻。」</note>
是歲，元朔二年也。</p>
   </div>
   <div>
      <p>其後冬，軍臣單于死，其弟左谷蠡王伊穉斜自立為單于，攻敗軍臣單于太子於單。於單亡降漢，漢封於單為陟安侯，數月死。</p>
   </div>
   <div>
      <p>伊穉斜單于既立，其夏，匈奴數萬騎入代郡，殺太守共友，
      <note>[一]師古曰：「共友，太守姓名也。共讀曰龔。」</note>
略千餘人。秋，又入鴈門，殺略千餘人。其明年，又入代郡、定襄、上郡，各三萬騎，殺略數千人。匈奴右賢王怨漢奪之河南地而築朔方，數寇盜邊，及入河南，侵擾朔方，殺略吏民甚衆。</p>
   </div>
   <div>
      <p>其明年春，漢遣衞青將六將軍十餘萬人出朔方高闕。右賢王以為漢兵不能至，飲酒醉。漢兵出塞六七百里，夜圍右賢王。右賢王大驚，脫身逃走，精騎往往隨後去。漢將軍得右賢王人衆男女萬五千人，裨小王十餘人。其秋，匈奴萬騎入代郡，殺都尉朱央，略千餘人。</p>
   </div>
   <pb n="3768"/>
   <div>
      <p>其明年春，漢復遣大將軍衞青將六將軍，十餘萬騎，仍再出定襄數百里
      <note>[一]師古曰：「仍，頻也。」</note>
擊匈奴，得首虜前後萬九千餘級，而漢亦亡兩將軍，三千餘騎。右將軍建得以身脫，而前將軍翕侯趙信兵不利，降匈奴。趙信者，故胡小王，降漢，漢封為翕侯，以前將軍與右將軍并軍，介獨遇單于兵，故盡沒。
      <note>[二]晉灼曰：「介音戛。」師古曰：「介，特也。本雖并軍，至遇單于時特也。介讀如本字。」</note>
單于既得翕侯，以為自次王，
      <note>[三]師古曰：「自次者，尊重次於單于。」</note>
用其姊妻之，與謀漢。信教單于益北絕幕，
      <note>[四]師古曰：「直度曰絕。」</note>
以誘罷漢兵，徼極而取之，
      <note>[五]師古曰：「罷讀曰疲。徼，要也。誘令疲，要其困極，然後取之。徼音工堯反。」</note>
毋近塞。
      <note>[六]師古曰：「不近塞居，所以疲勞漢兵也。」</note>
單于從之。其明年，胡數萬騎入上谷，殺數百人。</p>
   </div>
   <div>
      <p>明年春，漢使票騎將軍去病將萬騎出隴西，過焉耆山千餘里，得胡首虜八千餘級，得休屠王祭天金人。
      <note>[一]孟康曰：「匈奴祭天處本在雲陽甘泉山下，秦擊奪其地，後徙之休屠王右地，故休屠有祭天金人象也。」師古曰：「作金人以為天神之主而祭之，即今佛像是其遺法。」</note>
其夏，票騎將軍復與合騎侯數萬騎出隴西、北地二千里，過居延，攻祁連山，得胡首虜三萬餘級，裨小王以下十餘人。是時，匈奴亦來入代郡、鴈門，殺略數百人。
</p>
   </div>
   <pb n="3769"/>
   <div>
      <p>
漢使博望侯及李將軍廣出右北平，擊匈奴左賢王。左賢王圍李廣，廣軍四千人死者過半，殺虜亦過當。會博望侯軍救至，李將軍得脫，盡亡其軍。合騎侯後票騎將軍期，及博望侯皆當死，贖為庶人。</p>
   </div>
   <div>
      <p>其秋，單于怒昆邪王、休屠王居西方為漢所殺虜數萬人，欲召誅之。昆邪、休屠王恐，謀降漢，漢使票騎將軍迎之。昆邪王殺休屠王，并將其衆降漢，凡四萬餘人，號十萬。於是漢已得昆邪，則隴西、北地、河西益少胡寇，徙關東貧民處所奪匈奴河南地新秦中以實之，
      <note>[一]師古曰：「新秦，解在食貨志。」</note>（西）〔而〕減北地以西戍卒半。
      <note>（西）〔而〕減北地以西戍卒半。　劉敞說「西」當作「而」。按史記作「而」。</note>
明年春，匈奴入右北平、定襄各數萬騎，殺略千餘人。</p>
   </div>
   <div>
      <p>其〔明〕年春，
      <note>其〔明〕年春，　朱一新說此脫「明」字。王先謙說史記亦有「明」字。</note>
漢謀以為「翕侯信為單于計，居幕北，以為漢兵不能至」。乃粟馬，
      <note>[一]師古曰：「以粟秣馬也。」</note>
發十萬騎，私負從馬凡十四萬匹，
      <note>[二]師古曰：「私負衣裝者及私將馬從者，皆非公家發與之限。」</note>
糧重不與焉。
      <note>[三]師古曰：「負戴糧食者。重音直用反。與讀曰豫。」</note>
令大將軍青、票騎將軍去病中分軍，大將軍出定襄，票騎將軍出代，咸約絕幕擊匈奴。
      <note>[四]師古曰：「約謂為其要。」</note>
單于聞之，遠甚輜重，
      <note>[五]師古曰：「徙其輜重令遠去。」</note>
以精兵待於幕北。與漢大將軍接戰一日，會暮，大風起，漢兵縱左右翼圍單于。單于自度戰不能與漢兵，
      <note>[六]師古曰：「與猶如也。度音徒各反。」</note>
遂獨與壯騎數百潰漢圍西北遁走。漢兵夜追之不得，行捕斬首虜凡萬九千級，
      <note>[七]師古曰：「且行且捕斬之。」</note>
      </p>
   </div>
   <pb n="3770"/>
   <div>
      <p>
北至窴顏山趙信城而還。
      <note>[八]孟康曰：「趙信所作，因以名城。」師古曰：「窴音徒千反。」</note>
      </p>
   </div>
   <div>
      <p>單于之走，其兵往往與漢軍相亂而隨單于。單于久不與其大衆相得，右谷蠡王以為單于死，乃自立為單于。真單于復得其衆，右谷蠡乃去號，復其故位。</p>
   </div>
   <div>
      <p>票騎之出代二千餘里，與左王接戰，漢兵得胡首虜凡七萬餘人，左王將皆遁走。票騎封於狼居胥山，禪姑衍，臨翰海而還。</p>
   </div>
   <div>
      <p>是後匈奴遠遁，而幕南無王庭。漢度河自朔方以西至令居，
      <note>[一]師古曰：「令音零。下亦類此。」</note>
往往通渠置田官，吏卒五六萬人，稍蠶食，地接匈奴以北。
      <note>[二]師古曰：「其地相接不絕。」</note>
      </p>
   </div>
   <pb n="3771"/>
   <div>
      <p>初，漢兩將大出圍單于，所殺虜八九萬，而漢士物故者亦萬數，
      <note>[一]師古曰：「物故謂死也。」</note>
漢馬死者十餘萬匹。匈奴雖病，遠去，而漢馬亦少，無以復往。單于用趙信計，遣使好辭請和親。天子下其議，或言和親，或言遂臣之。丞相長史任敞曰：「匈奴新困，宜使為外臣，朝請於邊。」
      <note>[二]師古曰：「請音材性反。」</note>
漢使敞使於單于。單于聞敞計，大怒，留之不遣。先是漢亦有所降匈奴使者，單于亦輒留漢使相當。漢方復收士馬，會票騎將軍去病死，於是漢久不北擊胡。</p>
   </div>
   <div>
      <p>數歲，伊穉斜單于立十三年死，子烏維立為單于。是歲，元鼎三年也。烏維單于立，而漢武帝始出巡狩郡縣。其後漢方南誅兩越，不擊匈奴，匈奴亦不入邊。</p>
   </div>
   <div>
      <p>烏維立三年，漢已滅兩越，遣故太僕公孫賀將萬五千騎出九原二千餘里，至浮苴井，
      <note>[一]師古曰：「苴音子餘反。武紀苴字作沮，其音同。」</note>
從票侯趙破奴萬餘騎出令居數千里，至匈奴河水，
      <note>[二]臣瓚曰：「水名也。去令居千里。」</note>
皆不見匈奴一人而還。</p>
   </div>
   <div>
      <p>是時，天子巡邊，親至朔方，勒兵十八萬騎以見武節，
      <note>[一]師古曰：「見，示也。」</note>
而使郭吉風告單于。
      <note>[二]師古曰：「風讀曰諷。」</note>既至
</p>
   </div>
   <pb n="3772"/>
   <div>
      <p>
匈奴，匈奴主客問所使，
      <note>[三]師古曰：「主客，主接諸客者也。問以何事而來。」</note>
郭吉卑體好言曰：「吾見單于而口言。」單于見吉，吉曰：「南越王頭已縣於漢北闕下。今單于即能前與漢戰，天子自將兵待邊；即不能，亟南面而臣於漢。
      <note>[四]師古曰：「亟，急也，音居力反。」</note>
何但遠走，亡匿於幕北寒苦無水草之地為？」
      <note>[五]師古曰：「但，空也。」</note>
語卒，單于大怒，立斬主客見者，而留郭吉不歸，遷辱之北海上。而單于終不肯為寇於漢邊，休養士馬，習射獵，數使使好辭甘言求和親。</p>
   </div>
   <div>
      <p>漢使王烏等闚匈奴。匈奴法，漢使不去節，不以墨黥其面，不得入穹廬。
      <note>[一]師古曰：「以墨黥面也。」</note>
王烏，北地人，習胡俗，去其節，黥面入廬。單于愛之，陽許曰：「吾為遣其太子入質於漢，以求和親。」
      <note>[二]師古曰：「言為王烏故遣太子入質。」</note>
      </p>
   </div>
   <pb n="3773"/>
   <div>
      <p>漢使楊信使於匈奴。是時漢東拔濊貉、朝鮮以為郡，
      <note>[一]師古曰：「濊與穢同，亦或作薉。」</note>
而西置酒泉郡以隔絕胡與羌通之路。又西通月氏、大夏，以翁主妻烏孫王，以分匈奴西方之援國。又北益廣田至眩雷為塞，
      <note>[二]服虔曰：「眩雷，地在烏孫北也。眩音州縣之縣。」</note>
而匈奴終不敢以為言。是歲，翕侯信死，漢用事者以匈奴已弱，可臣從也。楊信為人剛直屈強，素非貴臣也，
      <note>[三]師古曰：「屈音其勿反。強音其兩反。」</note>
單于不親。欲召入，不肯去節，乃坐穹廬外見楊信。楊信說單于曰：「即欲和親，以單于太子為質於漢。」單于曰：「非故約。故約，漢常遣翁主，給繒絮食物有品，以和親，
      <note>[四]師古曰：「品謂等差也。」</note>
而匈奴亦不復擾邊。今乃欲反古，
      <note>[五]師古曰：「反，違也。」</note>
令吾太子為質，無幾矣。」
      <note>[六]師古曰：「言遣太子為質，則匈奴國中所餘者無幾，皆當盡也。幾音居豈反。」</note>
匈奴俗，見漢使非中貴人，其儒生，以為欲說，折其辭辯；少年，以為欲刺，折其氣。每漢兵入匈奴，匈奴輒報償。漢留匈奴使，匈奴亦留漢使，必得當乃止。</p>
   </div>
   <div>
      <p>楊信既歸，漢使王烏等如匈奴。匈奴復讇以甘言，
      <note>[一]師古曰：「讇，古諂字。」</note>欲多得漢財物，紿王烏曰：「吾欲
</p>
   </div>
   <pb n="3774"/>
   <div>
      <p>
入漢
      <note>[二]師古曰：「紿，詐也。」</note>
見天子，面相結為兄弟。」王烏歸報漢，漢為單于築邸于長安。匈奴曰：「非得漢貴人使，吾不與誠語。」
      <note>[三]師古曰：「誠，實也。」</note>
匈奴使其貴人至漢，病，服藥欲愈之，不幸而死。漢使路充國佩二千石印綬，使送其喪，厚幣直數千金。單于以為漢殺吾貴使者，乃留路充國不歸。諸所言者，單于特空紿王烏，
      <note>[四]師古曰：「特，但也。」</note>
殊無意入漢，遣太子來質。於是匈奴數使奇兵侵犯漢邊。漢乃拜郭昌為拔胡將軍，及浞野侯屯朔方以東，備胡。
      <note>[五]師古曰：「浞野侯，趙破奴也。浞音仕角反。」</note>
      </p>
   </div>
   <div>
      <p>烏維單于立十歲死，子詹師廬立，年少，號為兒單于。是歲，元封六年也。自是後，單于益西北。左方兵直雲中，右方兵直酒泉、敦煌。</p>
   </div>
   <div>
      <p>兒單于立，漢使兩使，一人弔單于，一人弔右賢王，欲以乖其國。使者入匈奴，匈奴悉將致單于。單于怒而悉留漢使。漢使留匈奴者前後十餘輩，而匈奴使來漢，亦輒留之相當。</p>
   </div>
   <pb n="3775"/>
   <div>
      <p>是歲，漢使貳師將軍西伐大宛，而令因杅將軍築受降城。
      <note>[一]師古曰：「杅音于。」</note>
其冬，匈奴大雨雪，
      <note>[二]師古曰：「雨音于具反。」</note>
畜多飢寒死，而單于年少，好殺伐，國中多不安。左大都尉欲殺單于，使人間告漢
      <note>[三]師古曰：「私來報。」</note>
曰：「我欲殺單于降漢，漢遠，漢即來兵近我，我即發。」
      <note>[四]師古曰：「來兵，言以兵來也。」</note>
初漢聞此言，故築受降城，猶以為遠。</p>
   </div>
   <div>
      <p>其明年春，漢使浞野侯破奴將二萬騎出朔方北二千餘里，
      <note>[一]師古曰：「以迎左大都尉。」</note>
期至浚稽山而還。
      <note>[二]師古曰：「浚音俊。稽音雞。在武威北。」</note>
浞野侯既至期，左大都尉欲發而覺，單于誅之，發兵擊浞野侯。浞野侯行捕首虜數千人。還，未至受降城四百里，匈奴八萬騎圍之。浞野侯夜出自求水，匈奴生得浞野侯，因急擊其軍。軍吏畏亡將而誅，莫相勸而歸，軍遂沒於匈奴。單于大喜，遂遣兵攻受降城，不能下，乃侵入邊而去。明年，單于欲自攻受降城，未到，病死。</p>
   </div>
   <div>
      <p>兒單于立三歲而死。子少，匈奴乃立其季父烏維單于弟右賢王句黎湖為單于。
      <note>[一]師古曰：「句音鉤。」</note>是
</p>
   </div>
   <pb n="3776"/>
   <div>
      <p>
歲，太初三年也。</p>
   </div>
   <div>
      <p>句黎湖單于立，漢使光祿徐自為出五原塞數百里，遠者千里，築城障列亭至盧朐，
      <note>[一]師古曰：「盧朐，山名也。朐音劬。」</note>
而使游擊將軍韓說、長平侯衞伉屯其旁，
      <note>[二]師古曰：「說讀曰悅。伉音抗，即衞青子。」</note>
使強弩都尉路博德築居延澤上。</p>
   </div>
   <div>
      <p>其秋，匈奴大入雲中、定襄、五原、朔方，殺略數千人，敗數二千石而去，行壞光祿所築亭障。又使右賢王入酒泉、張掖，略數千人。會任文擊救，
      <note>[一]服虔曰：「任文，漢將也。」師古曰：「擊救者，擊匈奴而自救漢人。」</note>
盡復失其所得而去。聞貳師將軍破大宛，斬其王還，單于欲遮之，不敢，其冬病死。</p>
   </div>
   <div>
      <p>句黎湖單于立一歲死，其弟左大都尉且鞮侯立為單于。
      <note>[一]師古曰：「且音子余反。鞮音丁奚反。」</note>
      </p>
   </div>
   <div>
      <p>漢既誅大宛，威震外國，天子意欲遂困胡，乃下詔曰：「高皇帝遺朕平城之憂，
      <note>[一]師古曰：「遺，留也。」</note>
高后時單于書絕悖逆。昔齊襄公復九世之讎，春秋大之。」
      <note>[二]師古曰：「公羊傳莊四年春，齊襄公滅紀，復讎也。襄公之九世祖昔為紀侯所譖，而亨殺于周，故襄公滅紀也。九世猶可以復讎乎？曰：雖百世可也。」</note>
是歲，太初四年也。</p>
   </div>
   <pb n="3777"/>
   <div>
      <p>且鞮侯單于初立，恐漢襲之，盡歸漢使之不降者路充國等於漢。單于乃自謂「我兒子，安敢望漢天子！漢天子，我丈人行。」
      <note>[一]師古曰：「丈人，尊老之稱也。行音胡浪反。」</note>
漢遣中郎將蘇武厚幣賂遺單于，單于益驕，禮甚倨，非漢所望也。明年，浞野侯破奴得亡歸漢。</p>
   </div>
   <div>
      <p>其明年，漢使貳師將軍將三萬騎出酒泉，擊右賢王於天山，得首虜萬餘級而還。匈奴大圍貳師，幾不得脫。
      <note>[一]師古曰：「幾音鉅依反。」</note>
漢兵物故什六七。
      <note>[二]師古曰：「物故謂死也。」</note>
漢又使因杅將軍出西河，與強弩都尉會涿邪山，亡所得。使騎都尉李陵將步兵五千人出居延北千餘里，與單于會，合戰，陵所殺傷萬餘人，兵食盡，欲歸，單于圍陵，陵降匈奴，其兵得脫歸漢者四百人。單于乃貴陵，以其女妻之。</p>
   </div>
   <div>
      <p>後二歲，漢使貳師將軍六萬騎，步兵七萬，出朔方；強弩都尉路博德將萬餘人，與貳師會；游擊將軍說步兵三萬人，出五原；
      <note>[一]師古曰：「即上韓說也。」</note>
因杅將軍敖將騎萬，步兵三萬人，出雁門。匈奴
</p>
   </div>
   <pb n="3778"/>
   <div>
      <p>
聞，悉遠其累重於余吾水北，
      <note>[二]師古曰：「累重謂妻子資產也。累音力瑞反。重音直用反。」</note>
而單于以十萬待水南，與貳師接戰。貳師解而引歸，與單于連鬬十餘日。游擊亡所得。因杅與左賢王戰，不利，引歸。</p>
   </div>
   <div>
      <p>明年，且鞮侯單于死，立五年，長子左賢王立為狐鹿姑單于。是歲，太始元年也。</p>
   </div>
   <div>
      <p>初，且鞮侯兩子，長為左賢王，次為左大將，病且死，言立左賢王。左賢王未至，貴人以為有病，更立左大將為單于。左賢王聞之，不敢進。左大將使人召左賢王而讓位焉。左賢王辭以病，左大將不聽，謂曰：「即不幸死，傳之於我。」左賢王許之，遂立為狐鹿姑單于。</p>
   </div>
   <div>
      <p>狐鹿姑單于立，以左大將為左賢王，數年病死，其子先賢撣不得代，
      <note>[一]師古曰：「撣音纏。」</note>
更以為日逐王。日逐王者，賤於左賢王。單于自以其子為左賢王。</p>
   </div>
   <div>
      <p>單于既立六年，而匈奴入上谷、五原，殺略吏民。其年，匈奴復入五原、酒泉，殺兩部都尉。於是漢遣貳師將軍七萬人出五原，御史大夫商丘成將三萬餘人出西河，重合侯莽通將四萬騎出酒泉千餘里。單于聞漢兵大出，悉遣其輜重，徙趙信城北邸郅居水。
      <note>[一]師古曰：「邸，至也，音丁禮反。郅音之日反。」</note>
左賢王驅其人民度余吾水六七百里，居兜銜山。單于自將精兵左安侯度姑且水。
      <note>[二]師古曰：「且音子余反。」</note>
      </p>
   </div>
   <pb n="3779"/>
   <div>
      <p>御史大夫軍至追（斜）〔邪〕徑，無所見，還。
      <note>御史大夫軍至追（斜）〔邪〕徑，無所見，還。　景祐、殿本都作「邪」。　王先謙說作「邪」是。王念孫說「追邪徑」是地名，與顏注異。</note>
      
         <note>[一]師古曰：「從疾道而追之，不見虜而還也。邪音似嗟反。」</note>
匈奴使大將與李陵將三萬餘騎追漢軍，至浚稽山合，轉戰九日，漢兵陷陳卻敵，殺傷虜甚衆。至蒲奴水，虜不利，還去。</p>
   </div>
   <div>
      <p>重合侯軍至天山，匈奴使大將偃渠與左右呼知王將二萬餘騎要漢兵，見漢兵強，引去。重合侯無所得失。是時，漢恐車師兵遮重合侯，乃遣闓陵侯將兵別圍車師，
      <note>[一]師古曰：「闓讀與開同。」</note>
盡得其王民衆而還。</p>
   </div>
   <div>
      <p>貳師將軍將出塞，匈奴使右大都尉與衞律將五千騎要擊漢軍於夫羊句山狹。
      <note>[一]服虔曰：「夫羊，地名也。」師古曰：「句山，西山也。句音鉤。」</note>
貳師遣屬國胡騎二千與戰，虜兵壞散，死傷者數百人。漢軍乘勝追北，至范夫人城，
      <note>[二]應劭曰：「本漢將築此城。將亡，其妻率餘衆完保之，因以為名也。」張晏曰：「范氏能胡詛者。」</note>
匈奴奔走，莫敢距敵。會貳師妻子坐巫蠱收，聞之憂懼。其掾胡亞夫亦避罪從軍，說貳師曰：「夫人室家皆在吏，若還不稱意，適與獄會，郅居以北可復得見乎？」
      <note>[三]如淳曰：「以就誅後，雖復欲降匈奴，不可得。」</note>
貳師由是狐疑，欲深入要功，遂北至郅居水上。虜已去，貳師遣護軍將二萬騎度郅居之水。一日，逢左賢王左大將，將二萬騎與漢軍合戰一日，漢軍殺左大將，虜死傷甚衆。軍長史與決眭都尉煇渠侯
</p>
   </div>
   <pb n="3780"/>
   <div>
      <p>
謀
      <note>[四]晉灼曰：「本匈奴官也。功臣表歸義侯僕多子（雨回）〔雷〕後以屬國都尉擊匈奴，封煇渠。煇渠，魯（閎）〔陽〕縣也。」
            
         
         歸義侯僕多子（雨回）〔雷〕後以屬國都尉擊匈奴。封煇渠。煇渠，魯（閎）〔陽〕縣也。　景祐、殿本「雨回」作「雷」。「閎」作「陽」。
師古曰：「眭音息隨反。煇音輝。僕多者，字當為朋。」</note>
曰：「將軍懷異心，欲危衆求功，恐必敗。」謀共執貳師。貳師聞之，斬長史，引兵還至速邪烏燕然山。
      <note>[五]師古曰：「速邪烏，地名也，燕然山在其中。燕（一音）〔音一〕千反。」
            
         
         燕（一音）〔音一〕千反。　景祐、殿、局本都作「一千」，此誤倒。
      </note>
單于知漢軍勞倦，自將五萬騎遮擊貳師，相殺傷甚衆。夜塹漢軍前，深數尺，從後急擊之，軍大亂敗，貳師降。單于素知其漢大將貴臣，以女妻之，尊寵在衞律上。</p>
   </div>
   <div>
      <p>其明年，單于遣使遺漢書云：「南有大漢，北有強胡。胡者，天之驕子也，不為小禮以自煩。今欲與漢闓大關，取漢女為妻，
      <note>[一]師古曰：「闓讀與開同。」</note>
歲給遺我糵酒萬石，稷米五千斛，
      <note>[二]師古曰：「以糵為酒，味尤甜，稷米，稷粟米也。」</note>
雜繒萬匹，它如故約，則邊不相盜矣。」漢遣使者報送其使，單于使左右難漢使者，曰：「漢，禮義國也。貳師道前太子發兵反，何也？」使者曰：「然。乃丞相私與太子爭鬬，太子發兵欲誅丞相，丞相誣之，故誅丞相。此子弄父兵，罪當笞，小過耳。孰與冒頓單于身殺其父代立，常妻後母，禽獸行也！」單于留使者，三歲乃得還。</p>
   </div>
   <pb n="3781"/>
   <div>
      <p>貳師在匈奴歲餘，衞律害其寵，會母閼氏病，
      <note>[一]師古曰：「單于之母也。」</note>
律飭胡巫
      <note>[二]師古曰：「飭與敕同。」</note>
言先單于怒，曰：「胡攻時祠兵，常言得貳師以社，
      <note>[三]師古曰：「以祠社。」</note>
今何故不用？」於是收貳師，貳師（怒）〔罵〕曰：
      <note>貳師（怒）〔罵〕曰：　景祐、殿本都作「罵」。</note>
「我死必滅匈奴！」遂屠貳師以祠。會連雨雪數月，畜產死，人民疫病，穀稼不孰，
      <note>[四]師古曰：「北方早寒，雖不宜（黍）〔禾〕稷，匈奴中亦種黍穄。」
            
         
         雖不宜（黍）〔禾〕稷，匈奴中亦種黍穄。　景祐、殿本都作「禾」。
      </note>
單于恐，為貳師立祠室。</p>
   </div>
   <div>
      <p>自貳師沒後，漢新失大將軍士卒數萬人，不復出兵。三歲，武帝崩。前此者，漢兵深入窮追二十餘年，匈奴孕重墯殰，罷極苦之。
      <note>[一]師古曰：「孕重，懷任者也。墯，落也。殰，敗也，音讀。罷讀曰疲。極，困也。苦之，心厭苦也。」</note>
自單于以下常有欲和親計。</p>
   </div>
   <div>
      <p>後三年，單于欲求和親，會病死。初，單于有異母弟為左大都尉，賢，國人鄉之，
      <note>[一]師古曰：「鄉讀曰嚮。謂悉皆附之。」</note>
母閼氏恐單于不立子而立左大都尉也，乃私使殺之。左大都尉同母兄怨，遂不肯復會單于庭。又單于病且死，謂諸貴人：「我子少，不能治國，立弟右谷蠡王。」及單于死，衞律等與
</p>
   </div>
   <pb n="3782"/>
   <div>
      <p>
顓渠閼氏謀，匿單于死，詐撟單于令，
      <note>[二]師古曰：「撟與矯同，其字從手。矯，託也。」</note>
與貴人飲盟，更立子左谷蠡王為壺衍鞮單于。是歲，始元二年也。</p>
   </div>
   <div>
      <p>壺衍鞮單于既立，風謂漢使者，言欲和親。
      <note>[一]師古曰：「風讀曰諷，謂不正言也。」</note>
左賢王、右谷蠡王以不得立怨望，率其衆欲南歸漢。恐不能自致，即脅盧屠王，欲與西降烏孫，謀擊匈奴。盧屠王告之，單于使人驗問，右谷蠡王不服，反以其罪罪盧屠王，國人皆冤之。於是二王去居其所，未嘗肯會龍城。
      <note>[二]師古曰：「各自居其本處，不復會龍城祭。」</note>
      </p>
   </div>
   <div>
      <p>後二年秋，匈奴入代，殺都尉。單于年少初立，母閼氏不正，國內乖離，常恐漢兵襲之。於是衞律為單于謀「穿井築城，治樓以藏穀，與秦人守之。
      <note>[一]師古曰：「秦時有人亡入匈奴者，今其子孫尚號秦人。」</note>
漢兵至，無奈我何。」即穿井數百，伐材數千。或曰胡人不能守城，是遺漢糧也，
      <note>[二]師古曰：「遺音弋季反。」</note>
衞律於是止，乃更謀歸漢使不降者蘇武、馬宏等。馬宏者，前副光祿大夫王忠使西國，為匈奴所遮，忠戰死，馬宏生得，亦不肯降。故匈奴歸此二人，欲以通善意。是時，單于立三歲矣。</p>
   </div>
   <pb n="3783"/>
   <div>
      <p>明年，匈奴發左右部二萬騎，為四隊，
      <note>[一]師古曰：「隊，部也，音徒內反。」</note>
並入邊為寇。漢兵追之，斬首獲虜九千人，生得甌脫王，漢無所失亡。匈奴見甌脫王在漢，恐以為道擊之，
      <note>[二]師古曰：「道讀曰導。」</note>
即西北遠去，不敢南逐水草，發人民屯甌脫。明年，復遣九千騎屯受降城以備漢，北橋余吾，令可度，
      <note>[三]師古曰：「於余吾水上作橋。」</note>
以備奔走。
      <note>[四]師古曰：「擬有迫急，北走避漢，從此橋度也。」</note>
是時，衞律已死。衞律在時，常言和親之利，匈奴不信，及死後，兵數困，國益貧。單于弟左谷蠡王思衞律言，欲和親而恐漢不聽，故不肯先言，常使左右風漢使者。
      <note>[五]師古曰：「風讀曰諷。」</note>
然其侵盜益希，遇漢使愈厚，欲以漸致和親，漢亦羈縻之。其後，左谷蠡王死。明年，單于使犁汙王窺邊，言酒泉、張掖兵益弱，出兵試擊，冀可復得其地。時漢先得降者，聞其計，天子詔邊警備。後無幾，右賢王、犁汙王四千騎
      <note>[六]師古曰：「無幾謂不多時也。幾音居豈反。」</note>
分三隊，入日勒、屋蘭、番和。
      <note>[七]師古曰：「皆張掖縣也。番音盤。」</note>
張掖太守、屬國都尉發兵擊，大破之，得脫者數百人。屬國千長義渠王騎士射殺犁汙王，
      <note>[八]師古曰：「千長者，千人之長。」</note>
賜黃金二百斤，馬二百匹，因封為犁汙王。屬國都尉郭忠封成安侯。自是後，匈奴不敢入張掖。</p>
   </div>
   <pb n="3784"/>
   <div>
      <p>其明年，匈奴三千餘騎入五原，略殺數千人，後數萬騎南旁塞獵，
      <note>[一]師古曰：「旁音步浪反。」</note>
行攻塞外亭（長）〔障〕，
      <note>行攻塞外亭（長）〔障〕，　錢大昭說「長」當作「障」，按景祐、殿本都作「障」。</note>
略取吏民去。是時漢邊郡逢火火候望精明，匈奴為邊寇者少利，希復犯塞。漢復得匈奴降者，言烏桓嘗發先單于冢，匈奴怨之，方發二萬騎擊烏桓。大將軍霍光欲發兵（要）〔邀〕擊之，
      <note>大將軍霍光欲發兵（要）〔邀〕擊之，　錢大昭說「要」依注當作「邀」。按景祐、殿本都作「邀」。</note>
      
         <note>[二]師古曰：「邀迎而擊之。邀音工堯反。」</note>
以問護軍都尉趙充國。充國以為「烏桓間數犯塞，
      <note>[三]師古曰：「間即中間也，猶言比日也。」</note>
今匈奴擊之，於漢便。又匈奴希寇盜，北邊幸無事。蠻夷自相攻擊，而發兵要之，招寇生事，非計也。」光更問中郎將范明友，明友言可擊。於是拜明友為度遼將軍，將二萬騎出遼東。匈奴聞漢兵至，引去。初，光誠明友：「兵不空出，即後匈奴，遂擊烏桓。」
      <note>[四]師古曰：「後匈奴者，言兵遲後，邀匈奴不及。」</note>
烏桓時新中匈奴兵，
      <note>[五]師古曰：「為匈奴所中傷。」</note>
明友既後匈奴，因乘烏桓敝，擊之，斬首六千餘級，獲三王首，還，封為平陵侯。</p>
   </div>
   <pb n="3785"/>
   <div>
      <p>匈奴繇是恐，
      <note>[一]師古曰：「繇讀與由同。」</note>
不能出兵。即使使之烏孫，求欲得漢公主。擊烏孫，取車延、惡師地。烏孫公主上書，下公卿議救，未決。昭帝崩，宣帝即位，烏孫昆彌復上書，言「連為匈奴所侵削，昆彌願發國半精兵人馬五萬匹，盡力擊匈奴，唯天子出兵，哀救公主！」本始二年，漢大發關東輕銳士，選郡國吏三百石伉健習騎射者，皆從軍。
      <note>[二]師古曰：「伉音古浪反。」</note>
遣御史大夫田廣明為祈連將軍，四萬餘騎，出西河；度遼將軍范明友三萬餘騎，出張掖；前將軍韓增三萬餘騎，出雲中；後將軍趙充國為蒲類將軍，三萬餘騎，出酒泉；雲中太守田順為虎牙將軍，三萬餘騎，出五原：凡五將軍，兵十餘萬騎，出塞各二千餘里。及校尉常惠使護發兵烏孫西域，昆彌自將翕侯以下五萬餘騎從西方入，與五將軍兵凡二十餘萬衆。匈奴聞漢兵大出，老弱犇走，敺畜產遠遁逃，
      <note>[三]師古曰：「犇，古奔字。敺與驅同。」</note>
是以五將少所得。</p>
   </div>
   <div>
      <p>度遼將軍出塞千二百餘里，至蒲離候水，斬首捕虜七百餘級，鹵獲馬牛羊萬餘。前將
</p>
   </div>
   <pb n="3786"/>
   <div>
      <p>
軍出塞千二百餘里，至烏員，
      <note>[一]師古曰：「烏員，地名也，音云。」</note>
斬首捕虜，至候山百餘級，
      <note>[二]師古曰：「候山，山名也。於此山斬捕得人。」</note>
鹵馬牛羊二千餘。蒲類將軍兵當與烏孫合擊匈奴蒲類澤，烏孫先期至而去，漢兵不與相及。蒲類將軍出塞千八百餘里，西去候山，斬首捕虜，得單于使者蒲陰王以下三百餘級，鹵馬牛羊七千餘。聞虜已引去，皆不至期還。天子薄其過，寬而不罪。祁連將軍出塞千六百里，至雞秩山，斬首捕虜十九級，獲牛馬羊百餘。逢漢使匈奴還者冉弘等，言雞秩山西有虜衆，祁連即戒弘，使言無虜，欲還兵。御史屬公孫益壽諫，以為不可，祁連不聽，遂引兵還。虎牙將軍出塞八百餘里，至丹余吾水上，即止兵不進，斬首捕虜千九百餘級，鹵馬牛羊七萬餘，引兵還。上以虎牙將軍不至期，詐增鹵獲，而祁連知虜在前，逗遛不進，
      <note>[三]孟康曰：「律語也，謂軍行頓止，稽留不進也。」師古曰：「逗讀與住同，又音豆。」</note>
皆下吏自殺。擢公孫益壽為侍御史。校尉常惠與烏孫兵至右谷蠡庭，獲單于父行
      <note>[四]師古曰：「行音胡浪反。」</note>
及嫂、居次、名王、犁汙都尉、千長、將以下三萬九千萬餘級，虜馬牛羊驢馬橐駞七十餘萬。漢封惠為長羅侯。然匈奴民衆死傷而去者，及畜產遠移死（于）〔亡〕不可數勝。
      <note>及畜產遠移死（于）〔亡〕不可勝數。　錢大昭說「于」當作「亡」。按景祐、殿、局都作「亡」。</note>
於是匈奴遂衰耗，
      <note>[五]師古曰：「耗，減也，音呼到反。」</note>
怨烏孫。</p>
   </div>
   <pb n="3787"/>
   <div>
      <p>其冬，單于自將萬騎擊烏孫，頗得老弱，欲還。會天大雨雪，
      <note>[一]師古曰：「雨音于具反。」</note>
一日深丈餘，人民畜產凍死，還者不能什一。於是丁令乘弱攻其北，
      <note>[二]師古曰：「令音零。」</note>
烏桓入其東，烏孫擊其西。凡三國所殺數萬級，馬數萬匹，牛羊甚衆。又重以餓死，
      <note>[三]師古曰：「重音直用反。」</note>
人民死者什三，畜產什五，匈奴大虛弱，諸國羈屬者皆瓦解，攻盜不能理。其後漢出三千餘騎，為三道，並入匈奴，捕虜得數千人還。匈奴終不敢取當，
      <note>[四]師古曰：「當者，報其直。」</note>
茲欲鄉和親，
      <note>[五]師古曰：「茲，益也。鄉讀曰嚮。」</note>
而邊境少事矣。</p>
   </div>
   <div>
      <p>壺衍鞮單于立十七年死，弟左賢王立，為虛閭權渠單于。是歲，地節二年也。</p>
   </div>
   <div>
      <p>虛閭權渠單于立，以右大將女為大閼氏，而黜前單于所幸顓渠閼氏。顓渠閼氏父左大且渠怨望。是時匈奴不能為邊寇，於是漢罷外城，以休百姓。
      <note>[一]師古曰：「外城，塞外諸城。」</note>
單于聞之喜，召貴人謀，欲與漢和親。左大且渠心害其事，曰：「前漢使來，兵隨其後，今亦效漢發兵，先使使者入。」
</p>
   </div>
   <pb n="3788"/>
   <div>
      <p>
乃自請與呼盧訾王各將萬騎南旁塞獵，相逢俱入。
      <note>[二]師古曰：「訾音子移反。旁音步浪反。」</note>
行未到，會三騎亡降漢，言匈奴欲為寇。於是天子詔發邊騎屯要害處，使大將軍軍監治衆等四人
      <note>[三]師古曰：「治衆者，軍監之名。」</note>
將五千騎，分三隊，
      <note>[四]師古曰：「隊音徒內反。」</note>
出塞各數百里，捕得虜各數十人而還。時匈奴亡其三騎，不敢入，即引去。是歲也，匈奴飢，人民畜產死十六七。又發兩屯各萬騎以備漢。其秋，匈奴前所得西嗕居左地者，
      <note>[五]孟康曰：「嗕音辱，匈奴種也。」師古曰：「嗕音奴獨反。」</note>
其君長以下數千人皆驅畜產行，與甌脫戰，所戰殺傷甚衆，遂南降漢。</p>
   </div>
   <div>
      <p>其明年，西域城郭共擊匈奴，取車師國，
      <note>[一]師古曰：「城郭謂諸國為城居者。」</note>
得其王及人衆而去。單于復以車師王昆弟兜莫為車師王，收其餘民東徙，不敢居故地。而漢益遣屯士分田車師地以實之。其明年，匈奴怨諸國共擊車師，遣左右大將各萬餘騎屯田右地，欲以侵迫烏孫西域。後二歲，匈奴遣左右奧鞬各六千騎，
      <note>[二]師古曰：「奧音郁。鞬音居言反。」</note>
與左大將再擊漢之田車師城者，不能下。其明年，丁令比三歲入盜匈奴，
      <note>[三]師古曰：「比，頻也。」</note>
殺略人民數千，驅馬畜去。匈奴遣萬餘騎往擊之，無所得。其明年，單于將十
</p>
   </div>
   <pb n="3789"/>
   <div>
      <p>
萬餘騎旁塞獵，
      <note>[四]師古曰：「旁音步浪反。」</note>
欲入邊寇。未至，會其民題除渠堂亡降漢言狀，漢以為言兵鹿奚盧侯，而遣後將軍趙充國將兵四萬餘騎屯緣邊九郡備虜。月餘，單于病歐血，因不敢入，還去，即罷兵。乃使題王都犁胡次等入漢，請和親，未報，會單于死。是歲，神爵二年也。</p>
   </div>
   <div>
      <p>虛閭權渠單于立九年死。自始立而黜顓渠閼氏，顓渠閼氏即與右賢王私通。右賢王會龍城而去，顓渠閼氏語以單于病甚，且勿遠。後數日，單于死。郝宿王刑未央使人召諸王，未至，
      <note>[一]師古曰：「郝音呼各反。」</note>
顓渠閼氏與其弟左大且渠都隆奇謀，立右賢王屠耆堂為握衍朐鞮單于。握衍朐鞮單于者，代父為右賢王，
      <note>[二]師古曰：「朐音劬。」</note>
烏維單于耳孫也。</p>
   </div>
   <div>
      <p>握衍朐鞮單于立，復修和親，遣弟伊酋若王勝之入漢獻見。
      <note>[一]師古曰：「酋音材由反。」</note>
單于初立，凶惡，盡殺虛閭權渠時用事貴人刑未央等，而任用顓渠閼氏弟都隆奇，又盡免虛閭權渠子弟近親，而自
</p>
   </div>
   <pb n="3790"/>
   <div>
      <p>
以其子弟代之。虛閭權渠單于子稽侯狦既不得立，
      <note>[二]師古曰：「狦音先安反，又音所姦反。」</note>
亡歸妻父烏禪幕。
      <note>[三]師古曰：「禪音蟬。」</note>
烏禪幕者，本烏孫、康居間小國，數見侵暴，率其衆數千人降匈奴，狐鹿姑單于以其弟子日逐王姊妻之，使長其衆，居右地。
      <note>[四]師古曰：「長，衆為之長帥。」</note>
日逐王先賢撣，其父左賢王當為單于，讓狐鹿姑單于，狐鹿姑單于許立之。國人以故頗言日逐王當為單于。日逐王素與握衍朐鞮單于有隙，即率其衆數萬騎歸漢。漢封日逐王為歸德侯。單于更立其從兄薄胥堂為日逐王。
      <note>[五]師古曰：「胥音先余反。」</note>
      </p>
   </div>
   <div>
      <p>明年，單于又殺先賢撣兩弟。烏禪幕請之，不聽，心恚。其後左奧鞬王死，單于自立其小子為奧鞬王，留庭。奧鞬貴人共立故奧鞬王子為王，與俱東徙。單于遣右丞相將萬騎往擊之，失亡數千人，不勝。時單于已立二歲，暴虐殺伐，國中不附。及太子、左賢王數讒左地貴人，左地貴人皆怨。其明年，烏桓擊匈奴東邊姑夕王，頗得人民，單于怒。姑夕王恐，即與烏禪幕及左地貴人共立稽侯狦為呼韓邪單于，發左地兵四五萬人，西擊握衍朐鞮單
</p>
   </div>
   <pb n="3791"/>
   <div>
      <p>
于，至姑且水北。
      <note>[一]師古曰：「且音子余反。」</note>
未戰，握衍朐鞮單于兵敗走，使人報其弟右賢王曰：「匈奴共攻我，若肯發兵助我乎？」
      <note>[二]師古曰：「若，汝也。其下亦同。」</note>
右賢王曰：「若不愛人，殺昆弟諸貴人。各自死若處，無來汙我。」
      <note>[三]師古曰：「言於汝所居處自死。」</note>
握衍朐鞮單于恚，自殺。左大且渠都隆奇亡之右賢王所，其民衆盡降呼韓邪單于。是歲，神爵四年也。握衍朐鞮單于立三年而敗。</p>
   </div>
   <div>
      <p>呼韓邪單于歸庭數月，罷兵使各歸故地，乃收其兄呼屠吾斯在民間者立為左谷蠡王，使人告右賢貴人，欲令殺右賢王。其冬，都隆奇與右賢王共立日逐王薄胥堂為屠耆單于，發兵數萬人東襲呼韓邪單于。呼韓邪單于兵敗走，屠耆單于還，以其長子都塗吾西為左谷蠡王，少子姑瞀樓頭為右谷蠡王，
      <note>[一]師古曰：「瞀音莫搆反。」</note>
留居單于庭。</p>
   </div>
   <div>
      <p>明年秋，屠耆單于使日逐王先賢撣兄右奧鞬王為烏藉都尉
      <note>[一]師古曰：「撣音纏。奧音郁。鞬音居言反。」</note>
各二萬騎，屯東方以備呼韓邪單于。是時，西方呼揭王來與唯犂當戶謀，
      <note>[二]師古曰：「揭音丘例反。唯音弋癸反。」</note>
共讒右賢王，言欲自立為烏藉單于。屠耆單于殺右賢王父子，後知其冤，復殺唯犂當戶。於是呼揭王恐，遂畔去，自立為呼揭單于。右奧鞬王聞之，即自立為車犂單于。烏藉都尉亦自立為烏藉單于。凡五單于。屠耆單于自將兵東擊車犂單于，使都隆奇擊烏藉。烏藉、車犂皆敗，西北走，與呼揭單于兵合為
</p>
   </div>
   <pb n="3796"/>
   <div>
      <p>
四萬人。烏藉、呼揭皆去單于號，共并力尊輔車犂單于。屠耆單于聞之，使左大將、都尉將四萬騎屯東方，以備呼韓邪單于，自將四萬騎西擊車犂單于。車犂單于敗，西北走，屠耆單于即引西南，留闟敦地。
      <note>[三]師古曰：「闟音蹋。敦音頓，又音對。」</note>
      </p>
   </div>
   <div>
      <p>其明年，呼韓邪單于遣其弟右谷蠡王等西襲屠耆單于屯兵，殺略萬餘人。屠耆單于聞之，即自將六萬騎擊呼韓邪單于，行千里，未至嗕姑地，
      <note>[一]師古曰：「嗕音乃穀反。」</note>
逢呼韓邪單于兵可四萬人，合戰。屠耆單于兵敗，自殺。都隆奇乃與屠耆少子右谷蠡王姑瞀樓頭亡歸漢，車犂單于東降呼韓邪單于。呼韓邪單于左大將烏厲屈與父呼累烏厲溫敦
      <note>[二]師古曰：「呼累者，其官號也。，古速字也。累音力追反。」</note>
皆見匈奴亂，率其衆數萬人南降漢。封烏厲屈為新城侯，烏厲溫敦為義陽侯。是時李陵子復立烏藉都尉為單于，呼韓邪單于捕斬之，遂復都單于庭，然衆裁數萬人。屠耆單于從弟休旬王將所主五六百騎，擊殺左大且渠，并其兵，至右地，自立為閏振單于，在西邊。其後，呼韓邪單于兄左賢王呼屠吾斯亦自立為郅支骨都侯單于，在東邊。其後二年，閏振單于率其衆東擊郅支單于。郅支單于與戰，殺之，并其兵，遂進攻呼韓邪。呼韓邪破，其兵走，郅支都單于庭。</p>
   </div>
   <pb n="3797"/>
   <div>
      <p>呼韓邪之敗也，左伊秩訾王為呼韓邪計，勸令稱臣入朝事漢，從漢求助，如此匈奴乃定。呼韓邪議問諸大臣，皆曰：「不可。匈奴之俗，本上氣力而下服役，
      <note>[一]師古曰：「以服役於人為下。」</note>
以馬上戰鬬為國，故有威名於百蠻。戰死，壯士所有也。
      <note>[二]師古曰：「言人皆有此事耳。」</note>
今兄弟爭國，不在兄則在弟，雖死猶有威名，子孫常長諸國。
      <note>[三]師古曰：「為諸國之長帥也。」</note>
漢雖彊，猶不能兼并匈奴，奈何亂先古之制，臣事於漢，卑辱先單于，
      <note>[四]師古曰：「言忝辱之更令卑下也。」</note>
為諸國所笑！雖如是而安，何以復長百蠻！」左伊秩訾曰：「不然。彊弱有時，今漢方盛，烏孫城郭諸國皆為臣妾。
      <note>[五]師古曰：「謂西域諸國為城郭而居也。」</note>
自且鞮侯單于以來，匈奴日削，不能取復，
      <note>[六]師古曰：「且音子餘反。復音扶目反。」</note>
雖屈彊於此，未嘗一日安也。
      <note>[七]師古曰：「屈音其勿反。」</note>
今事漢則安存，不事則危亡，計何以過此！」諸大人相難久之。呼韓邪從其計，引衆南近塞，遣子右賢王銖婁渠堂入侍。
      <note>[八]師古曰：「婁音力于反。」</note>
郅支單于亦遣子右大將駒于利受入侍。是歲，甘露元年也。</p>
   </div>
   <pb n="3798"/>
   <div>
      <p>明年，呼韓邪單于款五原塞，
      <note>[一]師古曰：「款，叩也。」</note>
願朝三年正月。
      <note>[二]師古曰：「會正旦之朝賀也。」</note>
漢遣車騎都尉韓昌迎，發過所七郡郡二千騎，為陳道上。
      <note>[三]師古曰：「所過之郡，每為發兵陳列於道，以為寵衛也。」</note>
單于正月朝天子于甘泉宮，漢寵以殊禮，位在諸侯王上，贊謁稱臣而不名。賜以冠帶衣裳，黃金璽盭綬，
      <note>[四]師古曰：「盭，古戾字。戾，草名也。以戾染綬，亦諸侯王之制也。」</note>
玉具劍，
      <note>[五]孟康曰：「摽首鐔衛盡用玉為之也。」師古曰：「鐔，劍口旁橫出者也。衛，劍鼻也。鐔音淫。衛字本作彘，其音同耳。」</note>
佩刀，弓一張，矢四發，
      <note>[六]服虔曰：「發，十二矢也。」韋昭曰：「射禮三而止，每射四矢，故以十二為一發也。」師古曰：「發猶今言箭一放兩放也。今則以一矢為一放也。」</note>
戶木戟十，
      <note>[七]師古曰：「戶木戟，有衣之戟也。戶木音啟。」</note>
安車一乘，鞍勒一具，
      <note>[八]師古曰：「勒，馬轡也。」</note>
馬十五匹，黃金二十斤，錢二十萬，衣被七十七襲，
      <note>[九]師古曰：「一稱為一襲，猶今人之言一副衣服也。」</note>
錦鏽綺縠雜帛八千匹，絮六千斤。禮畢，使使者道單于先行，宿長平。
      <note>[一０]師古曰：「道讀曰導。長平，涇水上坂也，解在宣紀。」</note>
上自甘泉宿池陽宮。上登長平，詔單于毋謁，
      <note>[一一]師古曰：「不令拜也。」</note>
其左右當戶之羣臣皆得列觀，及諸蠻夷君長王侯數萬，咸迎於渭橋下，夾道陳。上登渭橋，咸稱萬歲。單于就邸，留月餘，遣歸國。單于自請願留居光祿塞下，
      <note>[一二]師古曰：「徐自為所築者也。」</note>
有急保漢受降城。
      <note>[一三]師古曰：「保，守也。於此自守。」</note>
漢遣長樂衛尉高昌侯董忠、車騎都尉韓昌將騎萬六千，又發邊郡士馬以千數，送單于出朔方雞鹿塞。
      <note>[一四]師古曰：「在朔方窳渾縣西北。」</note>
詔忠等留衛單于，助誅不服，又轉邊穀米糒，
      <note>[一五]師古曰：「糒，乾飯也，音備。」</note>
前後三萬四千斛，給贍其食。是歲，郅支單于亦遣使奉獻，漢遇之甚厚。明年，兩單于俱遣使朝獻，漢待呼韓邪使有加。明年，呼韓邪單于復入朝，禮賜如初，加衣百一十襲，錦帛九千匹，
</p>
   </div>
   <pb n="3799"/>
   <div>
      <p>
絮八千斤。以有屯兵，故不復發騎為送。</p>
   </div>
   <pb n="3800"/>
   <div>
      <p>始郅支單于以為呼韓邪降漢，兵弱不能復自還，即引其衆西，欲攻定右地。又屠耆單于小弟本侍呼韓邪，亦亡之右地，收兩兄餘兵得數千人，自立為伊利目單于，道逢郅支，合戰，郅支殺之，并其兵五萬餘人。聞漢出兵穀助呼韓邪，即遂留居右地。自度力不能定匈奴，
      <note>[一]師古曰：「度音徒各反。」</note>
乃益西近烏孫，欲與并力，遣使見小昆彌烏就屠。烏就屠見呼韓邪為漢所擁，郅支亡虜，欲攻之以稱漢，
      <note>[二]師古曰：「稱漢朝之意也。稱音尺孕反。」</note>
乃殺郅支使，持頭送都護在所，發八千騎迎郅支。郅支見烏孫兵多，其使又不反，勒兵逢擊烏孫，破之。
      <note>[三]師古曰：「以兵逆之，相逢即擊，故云逢擊。」</note>
因北擊烏揭，
      <note>[四]師古曰：「揭音丘例反。」</note>
烏揭降。發其兵西破堅昆，北降丁令，
      <note>[五]師古曰：「令音零。」</note>
并三國。數遣兵擊烏孫，常勝之。堅昆東去單于庭七千里，南去車師五千里，郅支留都之。</p>
   </div>
   <div>
      <p>元帝初即位，呼韓邪單于復上書，言民衆困乏。漢詔雲中、五原郡轉穀二萬斛以給焉。
</p>
   </div>
   <pb n="3801"/>
   <div>
      <p>
郅支單于自以道遠，又怨漢擁護呼韓邪，遣使上書求侍子。漢遣谷吉送之，郅支殺吉。漢不知吉音問，而匈奴降者言聞甌脫皆殺之。
      <note>[一]師古曰：「於甌脫得聲問，云殺之。」</note>
呼韓邪單于使來，漢輒簿責之甚急。
      <note>[二]師古曰：「簿責，以文簿一一責之也。簿音步戶反。」</note>
明年，漢遣車騎都尉韓昌、光祿大夫張猛送呼韓邪單于侍子，求問吉等，因赦其罪，勿令自疑。
      <note>[三]師古曰：「疑者，疑漢欲討伐也。」</note>
昌、猛見單于民衆益盛，塞下禽獸盡，單于足以自衛，不畏郅支。聞其大臣多勸單于北歸者，
      <note>[四]師古曰：「塞下無禽獸，則射獵無所得，又不畏郅支，故欲北歸舊處。」</note>
恐北去後難約束，
      <note>[五]師古曰：「不可更共為言要。」</note>
昌、猛即與為盟約曰：「自今以來，漢與匈奴合為一家，世世毋得相詐相攻。有竊盜者，相報，行其誅，償其物；
      <note>[六]師古曰：「漢人為盜於匈奴，匈奴人為盜於漢，皆相告報而誅償。」</note>
有寇，發兵相助。漢與匈奴敢先背約者，受天不祥。令其世世子孫盡如盟。」昌、猛與單于及大臣俱登匈奴諾水東山，
      <note>[七]師古曰：「諾水即今突厥地諾真水也。」</note>
刑白馬，單于以徑路刀金留犂撓酒，
      <note>[八]應劭曰：「徑路，匈奴寶刀也。金，契金也。留犂，飯匕也。撓，和也。契金著酒中，撓攪飲之。」師古曰：「契，刻；撓，攪也，音呼高反。」</note>
以老上單于所破月氏王頭為飲器者共飲血盟。昌、猛還奏事，公卿議者以為「單于保塞為藩，雖欲北去，猶不能為危害。昌、猛擅以漢國世世子孫與夷狄詛盟，令單于得以惡言上告于天，羞國家，傷威重，
      <note>[九]師古曰：「羞，辱也。」</note>
不可得行。宜遣使往告祠天，與解盟。昌、猛奉使無狀，罪至不道。」
      <note>[一０]師古曰：「無狀，蓋無善狀。」</note>
上薄其過，
      <note>[一一]師古曰：「以其罪過為輕薄。」</note>
有詔昌、猛以贖論，勿解盟。其後呼韓邪竟北歸庭，人衆稍稍歸之，國中遂定。</p>
   </div>
   <pb n="3802"/>
   <div>
      <p>郅支既殺使者，自知負漢，又聞呼韓邪益彊，恐見襲擊，欲遠去。會康居王數為烏孫所困，與諸翕侯計，以為匈奴大國，烏孫素服屬之，今郅支單于困在外，可迎置東邊，使合兵取烏孫以立之，
      <note>[一]師古曰：「言與郅支并力共滅烏孫，以其地立郅支，令居之也。」</note>
長無匈奴憂矣。即使使至堅昆通語郅支。郅支素恐，又怨烏孫，聞康居計，大說，
      <note>[二]師古曰：「說讀曰悅。」</note>
遂與相結，引兵而西。康居亦遣貴人，橐它驢馬數千匹，迎郅支。郅支人衆中寒道死，
      <note>[三]師古曰：「中寒，傷於寒也。道死，死於道上也。」</note>
餘財三千人到康居。
      <note>[四]師古曰：「財與纔同。」</note>
其後，都護甘延壽與副陳湯發兵即康居誅斬郅支，
      <note>[五]師古曰：「即，就也。」</note>
語在延壽、湯傳。</p>
   </div>
   <pb n="3803"/>
   <div>
      <p>郅支既誅，呼韓邪單于且喜且懼，上書言曰：「常願謁見天子，誠以郅支在西方，恐其與烏孫俱來擊臣，以故未得至漢。今郅支已伏誅，願入朝見。」竟寧元年，單于復入朝，禮賜如初，加衣服錦帛絮，皆倍於黃龍時。單于自言願壻漢氏以自親。
      <note>[一]師古曰：「言欲取漢女而身為漢家壻。」</note>
元帝以後宮良家子王牆字昭君賜單于。單于驩喜，上書願保塞上谷以西至敦煌，
      <note>[二]師古曰：「保，守也。自請保守之，令無寇盜。」</note>
傳之無窮，請罷邊備塞吏卒，以休天子人民。天子令下有司議，議者皆以為便。郎中侯應習邊事，以為不可許。上問狀，應曰：「周秦以來，匈奴暴桀，寇侵邊境，漢興，尤被其害。臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，來出為寇，是其苑囿也。至孝武世，出師征伐，斥奪此地，攘之於幕北。
      <note>[三]師古曰：「斥，開也。攘，卻也，音人羊反。」</note>
建塞徼，起亭隧，
      <note>[四]師古曰：「隧謂深開小道而行，避敵鈔寇也。隧音遂。」</note>
築外城，設屯戍，以守之，然後邊境得用少安。幕北地平，少草木，多大沙，匈奴來寇，少所蔽隱，從塞以南，徑深山谷，往來差難。邊長老言匈奴失陰山之後，過之未嘗不哭也。如罷備塞戍卒，示夷狄之大利，不可一也。今聖德廣被，天覆匈奴，
      <note>[五]師古曰：「如天之覆也。」</note>匈奴得蒙全活之恩，稽首來臣。夫夷狄
</p>
   </div>
   <pb n="3804"/>
   <div>
      <p>
之情，困則卑順，彊則驕逆，天性然也。前以罷外城，省亭隧，今裁足以候望通逢火火而已。古者安不忘危，不可復罷，二也。中國有禮義之教，刑罰之誅，愚民猶尚犯禁，又況單于，能必其衆不犯約哉！三也。
      <note>[六]師古曰：「必，極也，極保之也。」</note>
自中國尚建關梁以制諸侯，所以絕臣下之覬欲也。
      <note>[七]師古曰：「覬音冀。」</note>
設塞徼，置屯戍，非獨為匈奴而已，亦為諸屬國降民，本故匈奴之人，恐其思舊逃亡，四也。近西羌保塞，與漢人交通，吏民貪利，侵盜其畜產妻子，以此怨恨，起而背畔，世世不絕。今罷乘塞，則生嫚易分爭之漸，五也。
      <note>[八]師古曰：「乘塞，登之而守也。嫚易猶相欺侮也。易音弋豉反。」</note>
往者從軍多沒不還者，子孫貧困，一旦亡出，從其親戚，六也。又邊人奴婢愁苦，欲亡者多，曰『聞匈奴中樂，無奈候望急何！』然時有七出塞者，七也。盜賊桀黠，羣輩犯法，如其窘急，亡走北出，則不可制，八也。起塞以來百有餘年，非皆以土垣也，或因山巖石，木柴僵落，谿谷水門，
      <note>[九]師古曰：「僵落，謂山上樹木摧折或立死枯僵墮落者。僵音薑。」</note>
稍稍平之，卒徒築治，功費久遠，不可勝計。臣恐議者不深慮其終始，欲以壹切省繇戍，
      <note>[一０]師古曰：「壹切謂權時也，解在平紀。繇讀曰傜。」</note>
十年之外，百歲之內，卒有它變，障塞破壞，亭隧滅絕，當更發屯繕治，累世之功不可卒復，九也。
      <note>[一一]師古曰：「卒讀皆曰猝。」</note>
如罷戍卒，省候望，單于自以保塞守御，必深德漢，
      <note>[一二]師古曰：「於漢自稱恩德也。」</note>
請求無已。小失其意，則不可測。開夷狄之隙，虧中國之固，十也。非所以永持至安，威制百蠻之長策也。」</p>
   </div>
   <pb n="3805"/>
   <div>
      <p>對奏，天子有詔：「勿議罷邊塞事。」使車騎將軍口諭單于
      <note>[一]師古曰：「將軍許嘉也。諭謂曉告。」</note>
曰：「單于上書願罷北邊吏士屯戍，子孫世世保塞。單于鄉慕禮義，
      <note>[二]師古曰：「鄉讀曰嚮。」</note>
所以為民計者甚厚，此長久之策也，朕甚嘉之。中國四方皆有關梁障塞，非獨以備塞外也，亦以防中國姦邪放縱，出為寇害，故明法度以專衆心也。敬諭單于之意，
      <note>[三]師古曰：「言已曉知其意也。」</note>
朕無疑焉。為單于怪其不罷，故使大司馬車騎將軍嘉曉單于。」單于謝曰：「愚不知大計，天子幸使大臣告語，甚厚！」</p>
   </div>
   <pb n="3806"/>
   <div>
      <p>初，左伊秩訾為呼韓邪畫計歸漢，竟以安定。其後或讒伊秩訾自伐其功，常鞅鞅，
      <note>[一]師古曰：「伐謂矜其功力。」</note>
呼韓邪疑之。左伊秩訾懼誅，將其衆千餘人降漢，漢以為關內侯，食邑三百戶，令佩其王印綬。
      <note>[二]師古曰：「雖於漢為關內侯，而依匈奴王號與印綬。」</note>
及竟寧中，呼韓邪來朝，與伊秩訾相見，謝曰：「王為我計甚厚，令匈奴至今安寧，王之力也，德豈可忘！我失王意，使王去不復顧留，
      <note>[三]師古曰：「言不復顧念而留住匈奴中。」</note>
皆我過也。今欲白天子，請王歸庭。」伊秩訾曰：「單于賴天命，自歸於漢，得以安寧，單于神靈，天子之祐也，我安得力！既已降漢，又復歸匈奴，是兩心也。願為單于侍（史）〔使〕於漢，
      <note>願為單于侍（史）〔使〕於漢，　景祐、殿、局本都作「使」。王先謙說作「使」是。</note>
不敢聽命。」
      <note>[四]師古曰：「言為單于充使，留侍於漢，不能還匈奴。」</note>
單于固請不能得而歸。</p>
   </div>
   <div>
      <p>王昭君號寧胡閼氏，
      <note>[一]師古曰：「言胡得之，國以安寧也。」</note>
生一男伊屠智牙師，為右日逐王。呼韓邪立二十八年，建始二年死。始呼韓邪嬖左伊秩訾兄呼衍王女二人。長女顓渠閼氏，生二子，長曰且莫車，
      <note>[二]師古曰：「且音子餘反。」</note>次
</p>
   </div>
   <pb n="3807"/>
   <div>
      <p>
曰囊知牙斯。少女為大閼氏，生四子，長曰雕陶莫皋，次曰且麋胥，
      <note>[三]師古曰：「且音子餘反。胥音先於反。」</note>
皆長於且莫車，少子咸、樂二人，皆小於囊知牙斯。又它閼氏子十餘人。顓渠閼氏貴，且莫車愛。呼韓邪病且死，欲立且莫車，其母顓渠閼氏曰：「匈奴亂十餘年，不絕如髮，賴蒙漢力，故得復安。今平定未久，人民創艾戰鬬，
      <note>[四]師古曰：「創音初亮反。艾讀曰乂。」</note>
且莫車年少，百姓未附，恐復危國。我與大閼氏一家共子，
      <note>[五]師古曰：「一家，言親姊妹也。共子，兩人所生恩慈無別也。」</note>
不如立雕陶莫皋。」大閼氏曰：「且莫車雖少，大臣共持國事，今舍貴立賤，後世必亂。」
      <note>[六]師古曰：「舍謂棄置也。」</note>
單于卒從顓渠閼氏計，立雕陶莫皋，約令傳國與弟。呼韓邪死，雕陶莫皋立，為復株絫若鞮單于。
      <note>[七]師古曰：「復音服。絫音力追反。」</note>
      </p>
   </div>
   <div>
      <p>復株絫若鞮單于立，遣子右致盧兒王醯諧屠奴侯入侍，以且麋胥為左賢王，且莫車為左谷蠡王，囊知牙斯為右賢王。復株絫單于復妻王昭君，生二女，長女云為須卜居次，
      <note>[一]李奇曰：「居次者，女之號，若漢言公主也。」文穎曰：「須卜氏，匈奴貴族也。」</note>
      </p>
   </div>
   <pb n="3808"/>
   <div>
      <p>
小女為當于居次。
      <note>[二]文穎曰：「當于亦匈奴大族也。」師古曰：「須卜、當于，皆其夫家氏族。」</note>
      </p>
   </div>
   <div>
      <p>河平元年，單于遣右皋林王伊邪莫演等奉獻朝正月。
      <note>[一]師古曰：「演音衍。」</note>
既罷，遣使者送至蒱反。
      <note>[二]師古曰：「河東之縣也。」</note>
伊故事，受其降。光祿大夫谷永、議郎杜欽以為「漢興，匈奴數為邊害，故設金爵之賞以待降者。今單于詘體稱臣，列為北藩，遣使朝賀，無有二心，漢家接之，宜異於往時。今既享單于聘貢之質，
      <note>[三]師古曰：「享，當也。質，誠也。」</note>
而更受其逋逃之臣，是貪一夫之得而失一國之心，擁有罪之臣而絕慕義之君也。假令單于初立，欲委身中國，未知利害，
      <note>[四]師古曰：「假令猶言或當也。」</note>
私使伊邪莫演詐降以卜吉凶，受之虧德沮善，
      <note>[五]師古曰：「沮，壞也，音材汝反。」</note>
今單于自疏，不親邊吏；或者設為反間，欲因而生隙，
      <note>[六]師古曰：「間音居莧反。」</note>
受之適合其策，使得歸曲而直責。
      <note>[七]師古曰：「歸曲於漢，而以直義來責也。」</note>
此誠邊竟安危之原，師旅動靜之首，
      <note>[八]師古曰：「竟讀曰境。」</note>
不可不詳也。不如勿受，以昭日月之信，抑詐諼之謀，懷附親之心，便」。
      <note>[九]師古曰：「諼，詐辭也，音許遠反。」</note>
對奏，天子從之。遣中郎將王舜往問降狀。伊邪莫演曰：「我病狂妄言耳。」遣去。歸到，官位如故，不肯令見漢使。明年，單于上書願朝河平四年正月，遂入朝，加賜錦繡繒帛二萬匹，絮二萬斤，它如竟寧時。</p>
   </div>
   <pb n="3809"/>
   <div>
      <p>復株絫單于立十歲，鴻嘉元年死。弟且麋胥立，為搜諧若鞮單于。</p>
   </div>
   <div>
      <p>搜諧單于立，遣子左祝都韓王朐留斯侯入侍，
      <note>[一]師古曰：「朐音許于反。」</note>
以且莫車為左賢王。搜諧單于立八歲，元延元年，為朝二年發行，
      <note>[二]師古曰：「欲會二年歲首之朝（會）〔禮〕，
            
         
         欲會二年歲首之朝（會）〔禮〕，　景祐、殿本都作「禮」。
故豫發其國而行。」</note>
未入塞，病死。弟且莫車立，為車牙若鞮單于。</p>
   </div>
   <div>
      <p>車牙單于立，遣子右於涂仇撣王烏夷當入侍，
      <note>[一]師古曰：「涂音徒。撣音纏。」</note>
以囊知牙斯為左賢王。車牙單于立四歲，綏和元年死。弟囊知牙斯立，為烏珠留若鞮單于。</p>
   </div>
   <pb n="3810"/>
   <div>
      <p>烏珠留單于立，以第二閼氏子樂為左賢王，以第五閼氏子輿為右賢王，
      <note>[一]師古曰：「此二人皆烏珠留之弟也。第二閼氏，即上所謂大閼氏也。第五閼氏，亦呼韓邪單于之閼氏。」</note>
遣子右股奴王烏鞮牙斯入侍。漢遣中郎將夏侯藩、副校尉韓容使匈奴。時帝舅大司馬票騎將軍王根領尚書事，或說根曰：「匈奴有斗入漢地，直張掖郡，
      <note>[二]師古曰：「斗，絕也。宜，當也。」</note>
生奇材木，箭竿就羽，
      <note>[三]師古曰：「就，大雕也，黃頭赤目，其羽可為箭。竿音工旱反。」</note>
如得之，於邊甚饒，國家有廣地之實，將軍顯功，垂於無窮。」根為上言其利，上直欲從單于求之，
      <note>[四]師古曰：「直猶正耳。」</note>
為有不得，傷命損威。
      <note>[五]師古曰：「詔命不行，故云傷命也。」</note>
根即但以上指曉藩，令從藩所說而求之。
      <note>[六]師古曰：「自以藩意說單于而求之。」</note>
藩至匈奴，以語次說單于曰：「竊見匈奴斗入漢地，直張掖郡。漢三都尉居塞上，士卒數百人寒苦，候望久勞。單于宜上書獻此地，直斷閼之，省兩都尉士卒數百人，以復天子厚恩，
      <note>[七]師古曰：「復亦報。」</note>
其報必大。」
      <note>[八]師古曰：「漢得此地，必厚報賞單于。」</note>
單于曰：「此天子詔語邪，將從使者所求也？」藩曰：「詔指也，然藩亦為單于畫善計耳。」單于曰：「孝宣、孝元皇帝哀憐父呼韓邪單于，從長城以北匈奴有之。此溫偶駼王所居地也，
      <note>[九]師古曰：「偶音五口反。駼音塗。次下亦同。」</note>
未曉其形狀所生，請遣使問之。」
      <note>[一０]師古曰：「所生，謂山之所出草木、鳥獸為用者。」</note>
藩、容歸漢。從復使匈奴，至則求地。單于曰：「父兄傳五世，漢不求此地，至知獨求，何也？已問溫偶駼王，匈奴西邊諸侯作穹廬及車，皆仰此山材木，
      <note>[一一]師古曰：「謂諸小王為諸侯者，效中國之言耳。仰音牛向反。」</note>
且先父地，不敢失也。」藩還，遷為太原太守。單于遣使上書，以藩求地狀聞。詔報單于曰：「藩擅稱詔從單于求地，法當死，更大赦二，
      <note>[一二]師古曰：「更，經也，音功衡反。」</note>
今徙藩為濟南太守，不令當匈奴。」明年，侍子死，歸葬。復遣子左於駼仇撣王稽留昆入侍。
      <note>[一三]師古曰：「撣音纏。稽音雞。」</note>
      </p>
   </div>
   <pb n="3811"/>
   <div>
      <p>至哀帝建平二年，烏孫庶子卑援疐
      <note>[一]師古曰：「援音爰。疐音竹二反。」</note>
翕侯人衆入匈奴西界，寇盜牛畜，頗殺其民。單于聞之，遣左大當戶烏夷泠
      <note>[二]師古曰：「泠音零。」</note>
將五千騎擊烏孫，殺數百人，略千餘人，敺牛畜去。
      <note>[三]師古曰：「敺與驅同。」</note>
卑援疐恐，遣子趨逯為質匈奴。
      <note>[四]師古曰：「逯音錄。」</note>
單于受，以狀聞。漢遣中郎將丁野林、副校尉公乘音使匈奴，責讓單于，告令還歸卑援疐質子。單于受詔，遣歸。</p>
   </div>
   <pb n="3812"/>
   <div>
      <p>建平四年，單于上書願朝五年。時哀帝被疾，或言匈奴從上游來厭人，
      <note>[一]服虔曰：「游猶流也。河水從西北來，故曰上游也。」師古曰：「上游，亦總謂地形耳，不必係於河水也。厭音一涉反。」</note>
自黃龍、竟寧時，單于朝中國輒有大故。
      <note>[二]師古曰：「大故謂國之大喪。」</note>
上由是難之，以問公卿，亦以為虛費府帑，
      <note>[三]師古曰：「府，物所聚也。帑，藏金帛之所也，音它莽反，又音奴。」</note>
可且勿許。單于使辭去，未發，黃門郎揚雄上書諫曰：</p>
   </div>
   <div>
      <p>臣聞六經之治，貴於未亂；兵家之勝，貴於未戰。
      <note>[一]師古曰：「已亂而後治之，戰鬬而後獲勝，則不足貴。」</note>
二者皆微，
      <note>[二]師古曰：「微謂精妙也。」</note>
然而大事之本，不可不察也。今單于上書求朝，國家不許而辭之，臣愚以為漢與匈奴從此隙矣。本北地之狄，五帝所不能臣，三王所不能制，其不可使隙甚明。臣不敢遠稱，請引秦以來明之：</p>
   </div>
   <pb n="3813"/>
   <div>
      <p>以秦始皇之彊，蒙恬之威，帶甲四十餘萬，然不敢窺西河，乃築長城以界之。會漢初興，以高祖之威靈，三十萬衆困於平城，士或七日不食。時奇譎之士石畫之臣甚衆，
      <note>[一]鄧展曰：「石，大也。」師古曰：「石言堅固如石也。畫，計策也，音獲。」</note>
卒其所以脫者，世莫得而言也。
      <note>[二]師古曰：「卒，終也。莫得而言，謂自免之計，其事醜惡，故不傳。」</note>
又高皇后嘗忿匈奴，羣臣庭議，樊噲請以十萬衆橫行匈奴中，季布曰：「噲可斬也，妄阿順指！」於是大臣權書遺之，
      <note>[三]師古曰：「以權道為書，順辭以答之。」</note>
然後匈奴之結解，中國之憂平。及孝文時，匈奴侵暴北邊，候騎至雍甘泉，京師大駭，發三將軍屯細柳、棘門、霸上以備之，數月乃罷。孝武即位，設馬邑之權，欲誘匈奴，使韓安國將三十萬衆徼於便墬，
      <note>[四]師古曰：「徼，要也，音工堯反。墬，古地字。」</note>
匈奴覺之而去，徒費財勞師，一虜不可得見，況單于之面乎！其後深惟社稷之計，規恢萬載之策，
      <note>[五]師古曰：「恢，大也。」</note>
乃大興師數十萬，使衞青、霍去病操兵，前後十餘年。
      <note>[六]師古曰：「操，持也，音千高反。」</note>
於是浮西河，絕大幕，破寘顏，襲王庭，窮極其地，追奔逐北，封狼居胥山，禪於姑衍，以臨翰海，
      <note>[七]師古曰：「積土為封，而又禪祭也。」</note>
虜名王貴人以百數。自是之後，匈奴震怖，益求和親，然而未肯稱臣也。</p>
   </div>
   <pb n="3814"/>
   <div>
      <p>且夫前世豈樂傾無量之費，役無罪之人，快心於狼望之北哉？
      <note>快心於狼望之北哉？　王先謙據通鑑胡注，以「狼望」為狼煙候望之地，與顏注異。</note>
      
         <note>[一]師古曰：「匈奴中地名也。」</note>
以為不壹勞者不久佚，不蹔費者不永寧，
      <note>[二]師古曰：「佚與逸同。」</note>
是以忍百萬之師以摧餓虎之喙，運府庫之財填盧山之壑而不悔也。
      <note>[三]師古曰：「喙，口也，摧百萬之師於獸口也。盧山，匈奴中山也。喙音許穢反。」</note>
至本始之初，匈奴有桀心，
      <note>[四]師古曰：「桀，堅也。言其起立不順。」</note>
欲掠烏孫，侵公主，乃發五將之師十五萬騎獵其南，而長羅侯以烏孫五萬騎震其西，皆至質而還。
      <note>[五]師古曰：「質，信也，謂所期處。」</note>
時鮮有所獲，
      <note>[六]師古曰：「鮮，少也，音先踐反。」</note>
徒奮揚威武，明漢兵若雷風耳。雖空行空反，尚誅兩將軍。故北狄不服，中國未得高枕安寢也。逮至元康、神爵之間，大化神明，鴻恩溥洽，而匈奴內亂，五單于爭立，日逐、呼韓邪攜國歸（死）〔化〕，
      <note>呼韓邪攜國歸（死）〔化〕，　王念孫說「歸死」二字於義不可通，漢記孝哀紀、通典邊防十一並作「歸化」。</note>
扶伏稱臣，
      <note>[七]師古曰：「伏音蒲北反。」</note>
然尚羈縻之，計不顓制。
      <note>[八]師古曰：「顓與專同。專制謂以為臣妾也。」</note>
自此之後，欲朝者不距，不欲者不彊。
      <note>[九]師古曰：「彊音其兩反。」</note>
何者？外國天性忿鷙，
      <note>[一０]師古曰：「鷙，佷也，音竹二反。」</note>
形容魁健，
      <note>[一一]師古曰：「魁，大也。」</note>
負力怙氣，
      <note>[一二]師古曰：「負，恃也。」</note>
難化以善，易隶以惡，
      <note>[一三]師古曰：「隶謂附屬之也。惡謂威也。」</note>
其彊難詘，其和難得。故未服之時，勞師遠攻，傾國殫貨，伏尸流血，破堅拔敵，如彼之難也；既服之後，慰薦撫循，交接賂遺，威儀俯仰，如此之備也。往時嘗屠大宛之城，蹈烏桓之壘，探姑繒之壁，
      <note>[一四]師古曰：「姑繪，謂西南夷種也，在益州，見昭紀也。」</note>
籍蕩姐之場，
      <note>[一五]劉德曰：「羌屬也。」師古曰：「籍猶蹈也。姐音紫。」</note>
艾朝鮮之旃，拔兩越之旗，
      <note>[一六]師古曰：「艾讀曰刈。刈，絕也。」</note>
近不過旬月之役，遠不離二時之勞，
      <note>[一七]師古曰：「離，歷也。三月為一時。」</note>
固已犁其庭，掃其閭，
      <note>[一八]師古曰：「犁，耕也。」</note>
郡縣而置之，雲徹席卷，後
</p>
   </div>
   <pb n="3815"/>
   <div>
      <p>
無餘菑。
      <note>[一九]師古曰：「菑，古災字也。」</note>
唯北狄為不然，真中國之堅敵也，三垂比之懸矣，前世重之茲甚，
      <note>[二０]師古曰：「茲，益也。」</note>
未易可輕也。</p>
   </div>
   <pb n="3816"/>
   <div>
      <p>今單于歸義，懷款誠之心，欲離其庭，陳見於前，此乃上世之遺策，神靈之所想望，國家雖費，不得已者也。
      <note>[一]師古曰：「已，止也。」</note>
奈何距以來厭之辭，疏以無日之期，消往昔之恩，開將來之隙！夫款而隙之，使有恨心，負前言，緣往辭，
      <note>[二]師古曰：「言單于因緣往昔和好之辭以怨漢也。」</note>
歸怨於漢，因以自絕，終無北面之心，威之不可，諭之不能，焉得不為大憂乎！夫明者視於無形，聰者聽於無聲，誠先於未然，即蒙恬、樊噲不復施，棘門、細柳不復備，馬邑之策安所設，衛、霍之功何得用，五將之威安所震？
      <note>[三]師古曰：「先於未然，謂計策素定，禦難折衝。」</note>
不然，壹有隙之後，雖智者勞心於內，辯者轂擊於外，
      <note>[四]師古曰：「轂擊，言使車交馳，其轂相擊也。」</note>
猶不若未然之時也。且往者圖西域，制車師，
      <note>[五]師古曰：「圖，謀也。」</note>
置城郭都護三十六國，費歲以大萬計者，
      <note>[六]師古曰：「財用之費，一歲數百萬也。」</note>
豈為康居、烏孫能踰白龍堆而寇西邊哉？
      <note>[七]孟康曰：「龍堆形如土龍身，無頭有尾，高大者二三丈，埤者丈餘，皆東北向，相似也，在西域中。」</note>
乃以制匈奴也。夫百年勞之，一日失之，費十而愛一，臣竊為國不安也。唯陛下少留意於未亂未戰，以遏邊萌之禍。</p>
   </div>
   <pb n="3817"/>
   <div>
      <p>書奏，天子寤焉，召還匈奴使者，更報單于書而許之。賜雄帛五十匹，黃金十斤。單于未發，會病，復遣使願朝明年。故事，單于朝，從名王以下及從者二百餘人。單于又上書言：「蒙天子神靈，人民盛壯，願從五百人入朝，以明天子盛德。」上皆許之。</p>
   </div>
   <div>
      <p>元壽二年，單于來朝，上以太歲厭勝所在，
      <note>[一]師古曰：「厭音一涉反。」</note>
舍之上林苑蒲陶宮。
      <note>[二]師古曰：「舍，止宿。」</note>
告之以加敬於單于，
      <note>[三]師古曰：「云以敬於單于，故令止上林。」</note>
單于知之。加賜衣三百七十襲，錦繡繒帛三萬匹，絮三萬斤，它如河平時。既罷，遣中郎將韓況送單于。單于出塞，到休屯井，北度車田盧水，道里回遠。
      <note>[四]師古曰：「回音胡內反。」</note>
況等乏食，單于乃給其糧，失期不還五十餘日。</p>
   </div>
   <pb n="3818"/>
   <div>
      <p>初，上遣稽留昆隨單于去，到國，復遣稽留昆同母兄右大且方與婦入侍。
      <note>[一]師古曰：「且音子閭反。」</note>
還歸，復遣且方同母兄左日逐王都與婦入侍。是時，漢平帝幼，太皇太后稱制，新都侯王莽秉政，欲說太后以威德至盛異於前，
      <note>[二]師古曰：「說讀曰悅。以此事取悅於太后。」</note>
乃風單于
      <note>[三]師古曰：「風讀曰諷。」</note>
令遣王昭君女須卜居次云入侍
      <note>[四]師古曰：「云者，其女名。」</note>
太后，所以賞賜之甚厚。</p>
   </div>
   <div>
      <p>會西域車師後王句姑、
      <note>[一]師古曰：「句音鉤。」</note>
去胡來王唐兜
      <note>[二]師古曰：「為其去胡而來降漢，故以為王號。」</note>
皆怨恨都護校尉，將妻子人民亡降匈奴，語在西域傳。單于受置左谷蠡地，遣使上書言狀曰：「臣謹已受。」詔書中郎將韓隆、王昌、副校尉甄阜、侍中謁者帛敞、長水校尉王歙使匈奴，
      <note>[三]師古曰：「歙音翁。」</note>
告單于曰：「西域內屬，不當得受，
      <note>[四]師古曰：「既屬漢家，不得復臣匈奴。」</note>
今遣之。」
      <note>[五]師古曰：「今既遣還。」</note>
單于曰：「孝宣、孝元皇帝哀憐，為作約束，自長城以南天子有之，長城以北單于有之。有犯塞，輒以狀聞；有降者，不得受。臣知父呼韓邪單于蒙無量之恩，死遺言曰：『有從中國來降者，勿受，輒送至塞，以報天子厚恩。』此外國也，得受之。」使者曰：「匈奴骨肉相攻，國幾絕，
      <note>[六]師古曰：「幾音鉅依反。」</note>
蒙中國大恩，危亡復續，妻子完安，累世相繼，宜有以報厚恩。」
</p>
   </div>
   <pb n="3819"/>
   <div>
      <p>
單于叩頭謝罪，執二虜還付使者。詔使中郎將王萌待西域惡都奴界上逆受。
      <note>[七]服虔曰：「惡都奴，西域之谷名也。」師古曰：「逆受，迎而受之。」</note>
單于遣使送到國，因請其罪。使者以聞，有詔不聽，
      <note>[八]師古曰：「不免其罪。」</note>
會西域諸國王斬以示之。乃造設四條：
      <note>[九]師古曰：「更新為此制也。」</note>
中國人亡入匈奴者，烏孫亡降匈奴者，西域諸國佩中國印綬降匈奴者，烏桓降匈奴者，皆不得受。遣中郎將王駿、王昌、副校尉甄阜、王尋使匈奴，班四條與單于，雜函封，
      <note>[一０]師古曰：「與璽書同一函而封之。」</note>
付單于，令奉行，因收故宣帝所為約束封函還。時，莽奏令中國不得有二名，因使使者以風單于，
      <note>[一一]師古曰：「風讀曰諷。」</note>
宜上書慕化，為一名，漢必加厚賞。單于從之，上書言：「幸得備藩臣，竊樂太平聖制，臣故名囊知牙斯，今謹更名曰知。」莽大說，
      <note>[一二]師古曰：「說讀曰悅。」</note>
白太后，遣使者答諭，厚賞賜焉。</p>
   </div>
   <pb n="3820"/>
   <div>
      <p>漢既班四條，後護烏桓使者告烏桓民，毋得復與匈奴皮布稅。匈奴以故事遣使者責烏桓稅，
      <note>[一]師古曰：「故時常稅，是以求之。」</note>
匈奴人民婦女欲賈販者皆隨往焉。烏桓距曰：「奉天子詔條，（之）〔不〕當予匈奴稅。」
      <note>（之）〔不〕當予匈奴稅。　錢大昭說「之」當作「不」。　按景祐、殿、局本都作「不」。</note>
匈奴使怒，收烏桓酋豪，縛到懸之。酋豪昆弟怒，共（入）〔殺〕匈奴使及其官屬，
      <note>共（入）〔殺〕匈奴使及其官屬，　錢大昭說「入」當作「殺」。按景本、殿、局本都作「殺」。</note>
收略婦女馬牛。單于聞之，遣使發左賢王兵入烏桓責殺使者，因攻擊之。烏桓分散，或走上山，或東保塞。匈奴頗殺人民，敺婦女弱小且千人去，
      <note>[二]師古曰：「敺與驅同。」</note>
置左地，告烏桓曰：「持馬畜皮布來贖之。」烏桓見略者親屬二千餘人持財畜往贖，匈奴受，留不遣。
      <note>[三]師古曰：「受其皮布而留人不遣。」</note>
      </p>
   </div>
   <div>
      <p>王莽之篡位也，建國元年，遣五威將王駿率甄阜、王颯、陳饒、帛敞、丁業六人，
      <note>[一]師古曰：「颯音立。」</note>
多齎金帛，重遺單于，諭曉以受命代漢狀，因易單于故印。故印文曰「匈奴單于璽」，莽更曰「新匈奴單于章」。
      <note>[二]師古曰：「新者，莽自係其國號。」</note>
將率既至，授單于印紱，
      <note>[三]師古曰：「紱者，印之組也，音弗。」</note>
詔令上故印紱。單于再拜受詔。譯前，欲解
</p>
   </div>
   <pb n="3821"/>
   <div>
      <p>
取故印紱，單于舉掖授之。左姑夕侯蘇從旁謂單于曰：「未見新印文，宜且勿與。」單于止，不肯與。請使者坐穹廬，單于欲前為壽。五威將曰：「故印紱當以時上。」單于曰：「諾。」復舉掖授譯。蘇復曰：「未見印文，且勿與。」單于曰：「印文何由變更！」遂解故印紱奉上，將率受。著新紱，不解視印，飲食至夜乃罷。右率陳饒謂諸將率曰：「鄉者姑夕侯疑印文，幾令單于不與人。
      <note>[四]師古曰：「鄉讀曰嚮。幾音鉅音依反。」</note>
如令視印，見其變改，必求故印，此非辭說所能距也。既得而復失之，辱命莫大焉。不如椎破故印，以絕禍根。」將率猶與，莫有應者。
      <note>[五]師古曰：「與讀曰豫。」</note>
饒，燕士，果悍，
      <note>[六]師古曰：「果，決也。悍，勇也，音胡幹反。」</note>
即引斧椎壞之。明日，單于果遣右骨都侯當白將率曰：「漢賜單于印，言『璽』不言『章』，又無『漢』字，諸王已下乃有『漢』言『章』。今（印）〔即〕去『璽』加『新』，
      <note>今（印）〔即〕去『璽』加『新』，　景祐本作「即」。王念孫說作「即」是，即者若也。</note>
與臣下無別。願得故印。」將率示以故印，謂曰：「新室順天制作，故印隨將率所自為破壞。單于宜奉天命，奉新室之制。」當還白，單于知已無可奈何，又多得賂遺，即遣弟右賢王輿奉馬牛隨將率入謝，因上書求故印。</p>
   </div>
   <pb n="3822"/>
   <div>
      <p>將率還到左犂汗王咸所居地，見烏桓民多，以問咸。咸具言狀，
      <note>[一]師古曰：「謂前驅略得婦女弱小，贖之不還者。」</note>
將率曰：「前封四條，不得受烏桓降者，亟還之。」
      <note>[二]師古曰：「亟，急也，音居力反。」</note>
咸曰：「請密與單于相聞，得語，歸之。」單于使咸報曰：「當從塞內還之邪，從塞外還之邪？」將率不敢顓決，以聞。詔報，從塞外還之。</p>
   </div>
   <div>
      <p>單于始用夏侯藩求地有距漢語，後以求稅烏桓不得，因寇略其人民，釁由是生，重以印文改易，
      <note>[一]師古曰：「重音直用反。」</note>
故怨恨。乃遣右大且渠蒲呼盧訾等十餘人將兵眾萬騎，以謢送烏桓為名，
      <note>[二]師古曰：「陽言云護送烏桓人眾，實來為寇。」</note>
勒兵朔方塞下。朔方太守以聞。</p>
   </div>
   <div>
      <p>明年，西域車師後王須置離謀降匈奴，都護但欽誅斬之。置離兄狐蘭支將人眾二千餘人，敺畜產，舉國亡降匈奴，
      <note>[一]師古曰：「敺與驅同。舉其一國人皆亡降也。」</note>
單于受之。狐蘭支與匈奴共入寇，擊車師，殺後成長，
      <note>[二]師古曰：「後成，車師小國名也。長，其長帥也。」</note>
傷都護司馬，復還入匈奴。</p>
   </div>
   <pb n="3823"/>
   <div>
      <p>時戊己校尉史陳良、終帶、司馬丞韓玄、右曲候任商等見西域頗背叛，聞匈奴欲大侵，恐并死，即謀劫略吏卒數百人，共殺戊己校尉刀護，
      <note>[一]師古曰：「刀音貂。」</note>
遣人與匈奴南犂汗王南將軍相聞。匈奴南將軍二千騎入西域迎良等，良等盡脅略戊己校尉吏士男女二千餘人入匈奴。玄、商留南將軍所，良、帶徑至單于庭，人眾別置零吾水上田居。單于號良、帶曰烏桓都將軍，留居單于所，數呼與飲食。西域都護但欽上書言匈奴南將軍右伊秩訾將人眾寇擊諸國。莽於是大分匈奴為十五單于，遣中郎將藺苞、副校尉戴級將兵萬騎，多齎珍寶至雲中塞下，招誘呼韓邪單于諸子，欲以次拜之。使譯出塞誘呼右犂汗王咸、咸子登、助三人，至則脅拜咸為孝單于，賜安車鼓車各一，黃金千斤，雜繒千匹，戲戟十；
      <note>[二]師古曰：「戲戟，有旗之戟也。戲音許宜反，又音麾。」</note>
拜助為順單于，賜黃金五百斤；傳送助、登長安。莽封苞為宣威公，拜為虎牙將軍；封級為揚威公，拜為虎賁將軍。單于聞之，怒曰：「先單于受漢宣帝恩，不可負也。今天子非宣帝子孫，何以得立？」遣左骨都侯、右伊秩訾王呼盧訾及左賢王樂將兵入雲中益壽塞，大殺吏民。是歲，建國三年也。</p>
   </div>
   <pb n="3824"/>
   <div>
      <p>是後，單于歷告左右部都尉、諸邊王，入塞寇盜，大輩萬餘，中輩數千，少者數百，殺鴈門、朔方太守、都尉，略吏民畜產不可勝數，緣邊虛耗。莽新即位，怙府庫之富欲立威，乃拜十二部將率，發郡國勇士，武庫精兵，各有所屯守，轉委輸於邊。議滿三十萬衆，齎三百日糧，同時十道並出，窮追匈奴，內之于丁令，
      <note>[一]師古曰：「逐之遣入丁令地。令音零。」</note>
因分其地，立呼韓邪十五子。</p>
   </div>
   <div>
      <p>莽將嚴尤諫曰：「臣聞匈奴為害，所從來久矣，未聞上世有必征之者也。後世三家周、秦、漢征之，然皆未有得上策者也。周得中策，漢得下策，秦無策焉。當周宣王時，獫允內侵，至于涇陽，命將征之，盡境而還。其視戎狄之侵，譬猶蟁蝱之螫，敺之而已。
      <note>[一]師古曰：「蟁，古蚊字也。蝱音盲。螫音式亦反。敺與驅同。」</note>
故天下稱明，是為中策。漢武帝選將練兵，約齎輕糧，深入遠戍，
      <note>[二]師古曰：「約，少也。少齎衣裝。」</note>
雖有克獲之功，胡輒報之，兵連禍結三十餘年，中國罷耗，匈奴亦創艾，
      <note>[三]師古曰：「罷讀曰疲。耗，損也。創音初向反。艾讀曰乂。次下亦同。」</note>
而天下稱武，是為下策。秦始皇不忍小恥而輕民力，築長城之固，延袤萬里，
      <note>[四]師古曰：「袤，長也，音茂。」</note>
轉輸之行，起於負海，疆境既完，中國內竭，以喪社稷，是為無策。今天下遭陽九之，比年饑饉，西北邊尤甚。發三十萬衆，具三百日糧，東援海代，南取江淮，然後乃備。
      <note>[五]師古曰：「援，引也，音爰。」</note>
計其道里，一年尚未集合，兵先至者聚居暴露，師老械弊，勢不可用，此一難也。邊既空虛，不能奉軍糧，內調郡國，不相及屬，此二難也。
      <note>[六]師古曰：「調，發也，音徒釣反。屬音之欲反。」</note>
計一人三百日食，用糒十八斛，非牛力不能勝；牛又當自齎食，加二十斛，重矣。胡地沙鹵，多乏水草
</p>
   </div>
   <pb n="3825"/>
   <div>
      <p>
以往事揆之，軍出未滿百日，牛必物故且盡，
      <note>[七]師古曰：「物故謂死也。」</note>
餘糧尚多，人不能負，此三難也。胡地秋冬甚寒，春夏甚風，多齎鬴鍑薪炭，重不可勝，
      <note>[八]師古曰：「鬴，古釜字也。鍑，釜之大口者也。鍑音富。」</note>
食糒飲水，以歷四時，師有疾疫之憂，是故前世伐胡，不過百日，非不欲久，勢力不能，此四難也。輜重自隨，則輕銳者少，
      <note>[九]師古曰：「重音直用反。其下亦同。」</note>
不得疾行，虜徐遁逃，勢不能及，幸而逢虜，又累輜重，
      <note>[一０]師古曰：「累音力瑞反。」</note>
如遇險阻，銜尾相隨，
      <note>[一一]師古曰：「銜，馬銜也。尾，馬尾也。言前後單行，不得並驅。」</note>
虜要遮前後，危殆不測，此五難也。大用民力，功不可必立，臣伏憂之。今既發兵，宜縱先至者，令臣尤等深入霆擊，且以創艾胡虜。」
      <note>[一二]師古曰：「請率見到之兵，且以擊虜。」</note>
莽不聽尤言，轉兵穀如故，天下騷動。</p>
   </div>
   <pb n="3826"/>
   <div>
      <p>咸既受莽孝單于之號，馳出塞歸庭，具以見脅狀白單于。單于更以為於粟置支侯，匈奴賤官也。後助病死，莽以登代助為順單于。</p>
   </div>
   <div>
      <p>厭難將軍陳欽、
      <note>[一]師古曰：「厭音一涉反。」</note>
震狄將軍王巡屯雲中葛邪塞。是時，匈奴數為邊寇，殺將率吏士，略人民，敺畜產去甚衆。
      <note>[二]師古曰：「敺與驅同。」</note>
捕得虜生口驗問，皆曰孝單于咸子角數為寇。兩將以聞。四年，莽會諸蠻夷，斬咸子登於長安市。</p>
   </div>
   <div>
      <p>初，北邊自宣帝以來，數世不見煙火之警，人民熾盛，牛馬布野。及莽撓亂匈奴，與之構難，
      <note>[一]師古曰：「撓，攪也，音火高反。」</note>
邊民死亡係獲，又十二部兵久屯而不出，吏士罷弊，
      <note>[二]師古曰：「罷讀曰疲。」</note>
數年之間，北邊虛空，野有暴骨矣。</p>
   </div>
   <div>
      <p>烏珠留單于立二十一歲，建國五年死。匈奴用事大臣右骨都侯須卜當，即王昭君女伊
</p>
   </div>
   <pb n="3827"/>
   <div>
      <p>
墨居次云之壻也。云常欲與中國和親，又素與咸厚善，見咸前後為莽所拜，故遂越輿而立咸為烏累若鞮單于。
      <note>[一]師古曰：「累音力追反。」</note>
      </p>
   </div>
   <div>
      <p>烏累單于咸立，以弟輿為左谷蠡王。烏珠留單于子蘇屠胡本為左賢王，以弟屠耆閼氏子盧渾為右賢王。
      <note>[一]師古曰：「渾音胡昆反。」</note>
烏珠留單于在時，左賢王數死，以為其號不祥，更易命左賢王曰「護于」。護于之尊最貴，次當為單于，故烏珠留單于授其長子以為護于，欲傳以國。咸怨烏珠留單于貶賤己號，不欲傳國，及立，貶護于為左屠耆王。云、當遂勸咸和親。</p>
   </div>
   <div>
      <p>天鳳元年，云、當遣人之西河虎猛制虜塞下，
      <note>[一]師古曰：「虎猛，縣名，制虜塞在其界。」</note>
告塞吏曰欲見和親侯。和親侯王歙者，王昭君兄子也。
      <note>[二]師古曰：「歙音翕。」</note>
中部都尉以聞。莽遣歙、歙弟騎都尉展德侯颯使匈奴，
      <note>[三]師古曰：「颯音立。」</note>
賀單于初立，賜黃金衣被繒帛，紿言侍子登在，因購求陳良、終帶等。單于盡收四人及手殺校尉刀護賊芝音妻子以下二十七人，皆械檻付使者，遣廚唯姑夕王富等四十人送歙、颯。莽作焚如之刑，燒殺陳良等，
      <note>[四]應劭曰：「易有焚如、死如、棄如之言，莽依此作刑名也。」如淳曰：「焚如、死如、棄如者，謂不孝子也。不畜於父母，不容於朋友，故燒殺棄之，莽依此作刑名也。」師古曰：「易離卦九四爻辭也。」</note>
罷諸將率屯兵，但置游擊都尉。單于貪莽賂遺，故外不失漢故事，然內利寇掠。又使還，知子登前死，怨恨，寇虜從左地入，不絕。
      <note>[五]師古曰：「入為寇而虜掠。」</note>
使者問單于，輒曰：「烏桓與匈奴無狀黠民共為寇入塞，譬如中國有盜賊耳！咸初立持國，威信尚淺，盡力禁止，不
</p>
   </div>
   <pb n="3828"/>
   <div>
      <p>
敢有二心。」</p>
   </div>
   <div>
      <p>天鳳二年五月，莽復遣歙與五威將王咸率伏黯、丁業等六人，使送右廚唯姑夕王，因奉歸前所斬侍子登及諸貴人從者喪，皆載以常車。
      <note>[一]劉德曰：「縣易車也。舊司農出錢市車，縣次易牛也。」</note>
至塞下，單于遣云、當子男大且渠奢等至塞迎。咸等至，多遺單于金珍，因諭說改其號，號匈奴曰「恭奴」，單于曰「善于」，賜印綬。封骨都侯當為後安公，當子男奢為後安侯。單于貪莽金幣，故曲聽之，然寇盜如故。咸、歙又以陳良等購金付云、當，令自差與之。
      <note>[二]師古曰：「差其次第多少。」</note>
十二月，還入塞，莽大喜，賜歙錢二百萬，悉封黯等。</p>
   </div>
   <div>
      <p>單于咸立五歲，天鳳五年死，弟左賢王輿立，為呼都而尸道皋若鞮單于。匈奴謂孝曰
</p>
   </div>
   <pb n="3829"/>
   <div>
      <p>
「若鞮」。自呼韓邪後，與漢親密，見漢諡帝為「孝」，慕之，故皆為「若鞮」。</p>
   </div>
   <div>
      <p>呼都而尸單于輿既立，貪利賞賜，遣大且渠奢與云女弟當（戶）〔于〕居次
      <note>云女弟當（戶）〔于〕居次　王先謙說「戶」當為「于」。按見上文。</note>
子醯櫝王
      <note>[一]師古曰：「櫝音讀。」</note>
俱奉獻至長安。莽遣和親侯歙與奢等俱至制虜塞下，與云、當會，因以兵迫脅，將至長安。云、當小男從塞下得脫，歸匈奴。當至長安，莽拜為須卜單于，欲出大兵以輔立之。兵調度亦不合，而匈奴愈怒，並入北邊，北邊由是壞敗。會當病死，莽以其庶女陸逯任妻後安公奢，
      <note>[二]師古曰：「陸逯，邑也。莽改公主曰任。奢本為侯，莽以女妻之，故進爵為公。」師古曰：「逯音錄。任音壬。」</note>
所以尊寵之甚厚，終為欲出兵立之者。
      <note>[三]師古曰：「言為此計意不止。」</note>
會漢兵誅莽，云、奢亦死。</p>
   </div>
   <div>
      <p>更始二年冬，漢遣中郎將歸德侯颯、大司馬護軍陳遵使匈奴，授單于漢舊制璽綬，王侯以下印綬，因送云、當餘親屬貴人從者。單于輿驕，謂遵、颯曰：「匈奴本與漢為兄弟，匈奴中亂，
      <note>[一]師古曰：「言中間之時也，讀如本字，又音竹仲反。」</note>
孝宣皇帝輔立呼韓邪單于，故稱臣以尊漢。今漢亦大亂，為王莽所篡，匈奴亦出兵擊莽，空其邊境，令天下騷動思漢，莽卒以敗而漢復興，亦我力也，當復尊我！」遵與相牚距，
      <note>[二]師古曰：「牚謂支柱也。音丈庚反，又丑庚反。」</note>
單于終持此言。其明年夏，還。會赤眉入長安，更始敗。</p>
   </div>
   <pb n="3830"/>
   <div>
      <p>贊曰：書戒「蠻夷猾夏」，
      <note>[一]師古曰：「虞書舜典載舜命皋陶作士之言也。猾，亂也。夏謂中夏諸國也。」</note>
詩稱「戎狄是膺」，
      <note>[二]師古曰：「魯頌閟宮之詩，美僖公興師與齊桓討難。膺，當也。」</note>
春秋「有道守在四夷」，
      <note>春秋「有道守在四夷」，　楊樹達說，賈子春秋篇「天子有道，守在四夷」，此春秋舊說。「有道」二字當在引號內。</note>
      
         <note>[三]師古曰：「春秋左氏傳昭（三十二）〔二十三〕年
            
         
         春秋左氏傳昭（三十二）〔二十三〕年　按作當「二十三年」，各本並誤。
楚囊瓦為令尹，城郢。沈尹戍曰：『古者天子，守在四夷，』言德及遠。」</note>
久矣夷狄之為患也。故自漢興，忠言嘉謀之臣曷嘗不運籌策相與爭於廟堂之上乎？高祖時則劉敬，呂后時樊噲、季布，孝文時賈誼、朝錯，孝武時王恢、韓安國、朱買臣、公孫弘、董仲舒，人持所見，各有同異，然總其要，歸兩科而已。縉紳之儒則守和親，介冑之士則言征伐，皆偏見一時之利害，而未究匈奴之終始也。自漢興以至于今，曠世歷年，多於春秋，其與匈奴，有脩文而和親之矣，有用武而克伐之矣，有卑下而承事之矣，
      <note>[四]師古曰：「下音胡亞反。」</note>
有威服而臣畜之矣，詘伸異變，強弱相反，是故其詳可得而言也。</p>
   </div>
   <div>
      <p>昔和親之論，發於劉敬。是時天下初定，新遭平城之難，故從其言，約結和親，賂遺單
</p>
   </div>
   <pb n="3831"/>
   <div>
      <p>
于，冀以救安邊境。孝惠、高后時遵而不違，匈奴寇盜不為衰止，而單于反以加驕倨。逮至孝文，與通關市，妻以漢女，增厚其賂，歲以千金，而匈奴數背約束，邊境屢被其害。是以文帝中年，赫然發憤，遂躬戎服，親御鞌馬，從六郡良家材力之士，
      <note>[一]師古曰：「六郡，謂隴西、天水、安定、北地、上郡、西河也。其安定、天水、西河，武帝所置耳，史本其土地，而追言也。」</note>
馳射上林，講習戰陳，聚天下精兵，軍於廣武，顧問馮唐，與論將帥，喟然歎息，思古名臣，此則和親無益，已然之明效也。</p>
   </div>
   <div>
      <p>仲舒親見四世之事，猶復欲守舊文，頗增其約。以為「義動君子，利動貪人，如匈奴者，非可以仁義說也。
      <note>[一]師古曰：「此說謂勸諭。」</note>
獨可說以厚利，結之於天耳。
      <note>[二]師古曰：「此說讀曰悅。」</note>
故與之厚利以沒其意，
      <note>[三]師古曰：「沒，溺也。」</note>
與盟於天以堅其約，質其愛子以累其心，
      <note>[四]師古曰：「累音力瑞反。」</note>
匈奴雖欲展轉，奈失重利何，奈欺上天何，奈殺愛子何。
      <note>[五]師古曰：「展轉，為移動其心。」</note>
夫賦斂行賂不足以當三軍之費，城郭之固無以異於貞士之約，
      <note>[六]晉灼曰：「堅城固守，不勝遣貞士為和親之約也。」</note>
而使邊城守境之民父兄緩帶，稚子咽哺，
      <note>[七]師古曰：「咽，吞也。哺謂所食在口者也。咽音宴。哺音捕。」</note>
胡馬不窺於長城，而羽檄不行於中國，不亦便於天下乎！」察仲舒之論，考諸行事，乃知其未合於當時，而有闕於後世也。當孝武時，雖征伐克獲，而士馬物故亦略相當；雖開河南之野，建朔方之郡，亦棄造陽之北九百餘里。匈奴人民每來降漢，單于亦輒拘留漢使以相報復，
      <note>[八]師古曰：「復音扶目反。」</note>
其桀驁尚如斯，
      <note>[九]師古曰：「驁與傲同。」</note>安肯以愛子而為質乎？此不合當
</p>
   </div>
   <pb n="3832"/>
   <div>
      <p>
時之言也。若不置質，空約和親，是襲孝文既往之悔，而長匈奴無已之詐也。
      <note>[一０]師古曰：「襲，重也，重叠為其事。」</note>
夫邊城不選守境武略之臣，脩障隧備塞之具，厲長戟勁弩之械，恃吾所以待邊寇。而務賦斂於民，遠行貨賂，割剝百姓，以奉寇讎。信甘言，守空約，而幾胡馬之不窺，不已過乎！
      <note>[一一]師古曰：「幾讀曰冀。」</note>
      </p>
   </div>
   <div>
      <p>至孝宣之世，承武帝奮擊之威，直匈奴百年之運，
      <note>[一]師古曰：「直，當也。」</note>
因其壞亂幾亡之，
      <note>[二]師古曰：「幾，近也，音鉅依反。」</note>
權時施宜，覆以威德，然後單于稽首臣服，遣子入侍，（二）〔三〕世稱藩，
      <note>（二）〔三〕世稱藩，　景祐、殿、局本都作「三」。王先謙說作「三」是。</note>賓於漢庭。是時邊城晏閉。
</p>
   </div>
   <pb n="3833"/>
   <div>
      <p>
牛馬布野，
      <note>[三]師古曰：「晏，晚也。」</note>
三世無犬吠之警，菞庶亡干戈之役。
      <note>[四]師古曰：「菞，古黎字。」</note>
      </p>
   </div>
   <div>
      <p>後六十餘載之間，遭王莽篡位，始開邊隙，單于由是歸怨自絕，莽遂斬其侍子，邊境之禍搆矣。故呼韓邪始朝於漢，漢議其儀，而蕭望之曰：「戎狄荒服，言其來服荒忽無常，時至時去，宜待以客禮，讓而不臣。如其後嗣逃竄伏，
      <note>[一]師古曰：「，古遁字。」</note>
使於中國不為叛臣。」及孝元時，議罷守塞之備，侯應以為不可，可謂盛不忘衰，安必思危，遠見識微之明矣。至單于咸棄其愛子，昧利不顧，
      <note>[二]師古曰：「昧，貪也，音妹。」</note>
侵掠所獲，歲鉅萬計，而和親賂遺，不過千金，安在其不棄質而失重利也？仲舒之言，漏於是矣。</p>
   </div>
   <div>
      <p>夫規事建議，不圖萬世之固，而媮恃一時之事者，未（必）〔可〕以經遠也。
      <note>未（必）〔可〕以經遠也。　景祐、殿本都作「可」。王先謙說作「可」是。</note>
      
         <note>[一]師古曰：「媮音偷同。」</note>
若乃征伐之功，秦漢行事，嚴尤論之當矣。故先王度土，中立封畿，
      <note>[二]師古曰：「度音大各反。中音竹仲反。」</note>
分九州，列五服，
      <note>[三]師古曰：「九州、五服，解並在前。」</note>物土貢，制
</p>
   </div>
   <pb n="3834"/>
   <div>
      <p>
外內，
      <note>[四]師古曰：「物土貢者，各因其土所生之物而貢之也。制外內，謂五服之差，遠近異制。」</note>
或脩刑政，或詔文德，遠近之勢異也。是以春秋內諸夏而外夷狄。
      <note>[五]師古曰：「春秋成十五年『諸侯會吳於鍾離』。公羊傳曰：『曷為殊會？吳外也。曷為外？春秋內中國而外諸夏，內諸夏而外夷狄也。』」</note>
夷狄之人貪而好利，被髮左衽，人面獸心。其與中國殊章服，異習俗，飲食不同，言語不通，辟居北垂寒露之野，
      <note>[六]師古曰：「辟讀曰僻。」</note>
逐草隨畜，射獵為生，隔以山谷，雍以沙幕，
      <note>[七]師古曰：「雍讀曰壅。」</note>
天地所以絕外內也。是故聖王禽獸畜之，不與約誓，不就攻伐；約之則費賂而見欺，攻之則勞師而詔寇。其地不可耕而食也，其民不可臣而畜也，是以外而不內，疏而不戚，
      <note>[八]師古曰：「戚，近也。」</note>
政教不及其人，正朔不加其國；來則懲而御之，去則備而守之。
      <note>[九]師古曰：「懲謂使其創乂。」</note>
其慕義而貢獻，則接之以禮讓，羈靡不絕，使曲在彼，蓋聖王制御蠻夷之常道也。</p>
   </div>
</xml>
