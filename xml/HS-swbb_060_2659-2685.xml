<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>杜周，南陽杜衍人也。義縱為南陽太守，以周為爪牙，薦之張湯，為廷尉史。使案邊失亡，
      <note>[一]文穎曰：「邊卒多亡也。或曰，郡縣主守有所亡失也。」師古曰：「此說皆非也。謂因虜入為寇，而失人畜甲兵倉廩者也。」</note>
所論殺甚多。奏事中意，任用，
      <note>[二]師古曰：「以奏事當天子之意旨，故被任用也。中音竹仲反。」</note>
與減宣更為中丞者十餘歲。
      <note>[三]師古曰：「更，互也，音工衡反。」</note>
      </p>
   </div>
   <div>
      <p>周少言重遲，
      <note>[一]師古曰：「遲謂性非敏速也。」</note>
而內深次骨。
      <note>[二]李奇曰：「其用法深刻至骨。」</note>
宣為左內史，周為廷尉，其治大抵放張湯，
      <note>[三]師古曰：「大抵，大歸也。放，依也，音甫往反。」</note>
而善候司。
      <note>[四]師古曰：「觀望天子意。」</note>
上所欲擠者，因而陷之；
      <note>[五]孟康曰：「擠音躋。」師古曰：「擠，墜也。」</note>
上所欲釋，久繫待問而微見其寃狀。
      <note>[六]師古曰：「見，顯也。」</note>
客有謂周曰：「君為天下決平，不循三尺法，
      <note>[七]孟康曰：「以三尺竹簡書法律也。」師古曰：「循，因也，順也。」</note>
專以人主意指為獄，獄者固如是乎？」
      <note>[八]師古曰：「言不當然也。」</note>
周曰：「三尺安出哉？
      <note>[九]師古曰：「安猶焉也。」</note>
前主所是著為律，後主所是疏為令；
      <note>[一０]師古曰：「著謂明表也。疏謂分條也。」</note>
當時為是，何古之法乎！」
      <note>[一一]師古曰：「各當其時而為是也。」</note>
      </p>
   </div>
   <pb n="2660"/>
   <div>
      <p>至周為廷尉，詔獄亦益多矣。二千石繫者新故相因，不減百餘人。郡吏大府舉之廷尉，
      <note>[一]如淳曰：「郡吏，太守也。」文穎曰：「大府，公府也。」孟康曰：「舉之廷尉，以章劾付廷尉治之也。」師古曰：「孟說非也。舉，皆也。言郡吏大府獄事皆歸廷尉也。大府，丞相、御史之府也。」</note>
一歲至千餘章。章大者連逮證案數百，小者數十人；遠者數千里，近者數百里。會獄，
      <note>[二]師古曰：「往赴對也。」</note>
吏因責如章告劾，
      <note>[三]師古曰：「皆令服罪如所告劾之本章。」</note>
不服，以掠笞定之。
      <note>[四]師古曰：「定其辭，令服也。」</note>
於是聞有逮證，皆亡匿。獄久者至更數赦十餘歲而相告言，
      <note>[五]師古曰：「更，歷也。其罪或非赦例，故不得除，而久逃亡不出至於十餘歲，猶相告言，由周用法深刻故也。更音工衡反。」</note>
大氐盡詆以不道，
      <note>[六]師古曰：「氐讀與抵同。抵，歸也。詆，誣也。並音丁禮反。」</note>
以上
      <note>大氐盡詆以不道，[六]以上　注[六]原在「以上」下。王先謙說索隱「以上」屬下讀，似當從之。</note>
廷尉及中都官，詔獄逮至六七萬人，
      <note>[七]師古曰：「中都官，凡京師諸官府也。獄辭所及，追考問者六七萬人也。」</note>
吏所增加十有餘萬。
      <note>[八]師古曰：「吏又於此外以文致之，更增加也。」</note>
      </p>
   </div>
   <pb n="2661"/>
   <div>
      <p>周中廢，後為執金吾，逐捕桑弘羊、衞皇后昆弟子刻深，上以為盡力無私，遷為御史大夫。</p>
   </div>
   <div>
      <p>始周為廷史，有一馬，
      <note>[一]師古曰：「廷史，卽廷尉史也。」</note>
及久任事，列三公，而兩子夾河為郡守，家訾累巨萬矣。
      <note>[二]師古曰：「訾與貲同。」</note>
治皆酷暴，唯少子延年行寬厚云。</p>
   </div>
   <div>
      <p>延年字幼公，亦明法律。昭帝初立，大將軍霍光秉政，以延年三公子，吏材有餘，補軍司空。
      <note>[一]蘇林曰：「主獄官也。」如淳曰：「律，營軍司空、軍中司空各二人。」</note>
始元四年，益州蠻夷反，延年以校尉將南陽士擊益州，還，為諫大夫。左將軍上官桀父子與蓋主、燕王謀為逆亂，假稻田使者燕倉知其謀，以告大司農楊敞。敞惶懼，移病，
      <note>[二]師古曰：「移病，謂移書言病也。一曰，以病而移居。」</note>
以語延年。延年以聞，桀等伏辜。延年封為建平侯。</p>
   </div>
   <div>
      <p>延年本大將軍霍光吏，首發大姦，
      <note>[一]師古曰：「首謂初首先發之。」</note>
有忠節，由是擢為太僕右曹給事中。光持刑罰嚴，延年輔之以寬。治燕王獄時，御史大夫桑弘羊子遷亡，過父故吏侯史吳。
      <note>[二]師古曰：「姓侯史，名吳。」</note>
後遷捕得，伏法。會赦，侯史吳自出繫獄，廷尉王平與少府徐仁雜治反事，
      <note>[三]師古曰：「交雜同共治之也。」</note>
皆以為桑遷坐父謀反而侯史吳臧之，非匿反者，乃匿為隨者也。
      <note>[四]孟康曰：「言桑遷但隨坐耳，非自反也。」</note>
即以赦令除吳罪。後侍御史治實，
      <note>[五]師古曰：「重覈其事也。」</note>
以桑遷通經術，知父謀反而不諫爭，與反者身無異；侯史吳故三百石吏，首匿遷，
      <note>[六]師古曰：「首匿者，言身為謀首而藏匿人也。他皆類此。」</note>
不與庶人匿隨從者等，吳不得赦。奏請覆治，劾廷尉、少府縱反者。
      <note>[七]師古曰：「縱，放也。」</note>
少府徐仁即丞相車千秋女壻也，故千秋數為侯史吳言。恐光不聽，千秋即召中二千石、博士會公車門，議問吳法。
      <note>[八]師古曰：「（言）〔于〕法律之中吳當得何罪。」
            
         
         （言）〔于〕法律之中，吳當得何罪。　景祐、殿本都作「于」。
      </note>
議者知大將軍指，皆執吳為不道。明日，千秋封上衆議，光於是以千秋擅召中二千石以下，外內
</p>
   </div>
   <pb n="2663"/>
   <div>
      <p>
異言，
      <note>[九]張晏曰：「外則去疾欲盡，內則為其壻也。」師古曰：「此說非也。外內，謂外朝及內朝也。」</note>
遂下廷尉平、少府仁獄。朝廷皆恐丞相坐之。延年乃奏記光爭，以為「吏縱罪人，有常法，今更詆吳為不道，恐於法深。
      <note>[一０]師古曰：「詆，誣也。次下亦同。」</note>
又丞相素無所守持，而為好言於下，盡其素行也。
      <note>[一一]師古曰：「言非故有所執持，但其素行好與在下人言議耳。」</note>
至擅召中二千石，甚無狀。
      <note>[一二]師古曰：「無善狀。」</note>
延年愚，以為丞相久故，及先帝用事，
      <note>[一三]師古曰：「言在位已久，是為故舊，又嘗及仕先帝而任事也。」</note>
非有大故，不可棄也。間者民頗言獄深，吏為峻詆，
      <note>[一四]師古曰：「峻謂峭刻也。」</note>
今丞相所議，又獄事也，如是以及丞相，恐不合衆心。羣下讙譁，庶人私議，流言四布，延年竊重將軍失此名於天下也！」
      <note>[一五]師古曰：「重猶難也。以此為重事也。」</note>
光以廷尉、少府弄法輕重，皆論棄市，而不以及丞相，終與相竟。
      <note>[一六]師古曰：「謂終丞相之身無貶黜也。」</note>
延年論議持平，合和朝廷，皆此類也。</p>
   </div>
   <pb n="2664"/>
   <div>
      <p>見國家承武帝奢侈師旅之後，數為大將軍光言：「年歲比不登，流民未盡還，
      <note>[一]師古曰：「比，頻也。」</note>
宜修孝文時政，示以儉約寬和，順天心，說民意，年歲宜應。」
      <note>[二]師古曰：「言儉約寬和，則豐年當應也。說讀曰悅。」</note>
光納其言，舉賢良，議罷酒榷鹽鐵，皆自延年發之。吏民上書言便宜，有異，輒下延年平處復奏。
      <note>[三]師古曰：「先平處其可否，然後奏言。處音昌汝反。」</note>
言可官試者，至為縣令，
      <note>輒下延年平處復奏。[三]言可官試者，至為縣令，　注[三]原在「言」字下。王先謙說「言」字當下屬。</note>
或丞相、御史除用，滿歲以狀聞，或抵其罪法，
      <note>[四]師古曰：「抵，至也。言事之人有姦妄者，則（特）致之於罪法。」
            
         
         言事之人有姦妄者，則（特）致之於罪法。　殿本「特」作「持」。景祐本無「特」字。
      </note>
常與兩府及廷尉分章。
      <note>[五]如淳曰：「兩府，丞相、御史府也。諸章有所疑，使延年決之。」師古曰：「此說非也。上書言事者，其章或下丞相、
御史，或付延年，故云分章耳，非令決疑也。」</note>
      </p>
   </div>
   <pb n="2665"/>
   <div>
      <p>昭帝末，寢疾，徵天下名醫，延年典領方藥。帝崩，昌邑王即位，廢，大將軍光、車騎將軍張安世與大臣議所立。時宣帝養於掖廷，號皇曾孫，與延年中子佗相愛善，延年知曾孫德美，勸光、安世立焉。宣帝即位，襃賞大臣，延年以定策安宗廟，益戶二千三百，與始封所食邑凡四千三百戶。詔有司論定策功，大司馬大將軍光功德過太尉絳侯周勃，車騎將軍安世、丞相楊敞功比丞相陳平，前將軍韓增、御史大夫蔡誼功比潁陰侯灌嬰，太僕杜延年功比朱虛侯劉章，後將軍趙充國、大司農田延年、少府史樂成功比典客劉揭，
      <note>[一]師古曰：「據如此傳，樂成姓史，而霍光傳云使樂成小家子，則又似姓使，功臣侯表乃云便樂成，三者不同。尋史、使一也，故當姓史，或作使字，而表遂誤為便耳。」</note>
皆封侯益土。</p>
   </div>
   <div>
      <p>延年為人安和，備於諸事，
      <note>[一]師古曰：「言皆明習也。」</note>
久典朝政，上任信之，出即奉駕，入給事中，居九卿位十餘年，賞賜賂遺，訾數千萬。</p>
   </div>
   <div>
      <p>霍光薨後，子禹與宗族謀反，誅。上以延年霍氏舊人，欲退之，而丞相魏相奏延年素貴用事，官職多姦。遣吏考案，但得苑馬多死，官奴婢乏衣食，
      <note>[一]師古曰：「傳言延年身不犯法，但丞相致之於罪耳。」</note>
延年坐免官，削戶二千。後數月，復召拜為北地太守。延年以故九卿外為邊吏，治郡不進，
      <note>[二]師古曰：「比於諸郡，不為最也。」</note>上以璽書讓延年。
      <note>[三]師古曰：「讓，責也。」</note>延
</p>
   </div>
   <pb n="2666"/>
   <div>
      <p>
年乃選用良吏，捕（繫）〔擊〕豪強，
      <note>延年乃選用良吏，捕（繫）〔擊〕豪強。　劉奉世說「繫」當作「擊」，字之誤也。按景祐本作「擊」。</note>
郡中清靜。居歲餘，上使謁者賜延年璽書，黃金二十斤，徙為西河太守，治甚有名。五鳳中，徵入為御史大夫。延年居父官府，不敢當舊位，坐臥皆易其處。是時四夷和，海內平，延年視事三歲，以老病乞骸骨，天子優之，使光祿大夫持節賜延年黃金百斤、（牛）酒，加致醫藥。延年遂稱（疾）〔病〕篤。
      <note>賜延年黃金百斤，（牛）酒，加致醫藥。延年遂稱（疾）〔病〕篤。　宋祁說浙本「酒」字上有「牛」字。按景祐、殿本都無「牛」字。錢大昭說「疾」南監本、閩本作「病」。按景祐、殿本都作「病」。</note>
賜安車駟馬，罷就第。
      <note>[四]師古曰：「安車，坐乘之車也。後漢輿服志云『公列侯安車，朱斑輪，倚鹿較，伏熊軾，皁蓋』。倚鹿較者，畫立鹿於車之前兩藩外也。伏熊軾者，車前橫軾為伏熊之形也。」</note>
後數月薨，諡曰敬侯，子緩嗣。</p>
   </div>
   <div>
      <p>緩少為郎，本始中以校尉從蒲類將軍擊匈奴，
      <note>[一]文穎曰：「趙充國也。」臣瓚曰：「征蒲類海，故以為名。」</note>
還為諫大夫，遷上谷都尉，雁門太守。父延年薨，徵視喪事，拜為太常，治諸陵縣，每冬月封具獄日，常去酒省食，
      <note>[二]師古曰：「獄案已具，當論決之，故封上。」</note>
官屬稱其有恩。元帝初即位，穀貴民流，永光中西羌反，緩輒上書入錢穀以助用，前後數百萬。</p>
   </div>
   <pb n="2667"/>
   <div>
      <p>緩六弟，五人至大官，少弟熊歷五郡二千石，三州牧刺史，有能名，唯中弟欽官不至而最知名。</p>
   </div>
   <div>
      <p>欽字子夏，少好經書，家富而目偏盲，
      <note>[一]師古曰：「盲，目無見也。偏盲者，患一目也。今俗乃以兩目無見者始為盲，語移轉也。」</note>
故不好為吏。茂陵杜鄴與欽同姓字，
      <note>[二]師古曰：「並字子夏。」</note>
俱以材能稱京師，故衣冠謂欽為「盲杜子夏」以相別。
      <note>[三]師古曰：「衣冠謂士大夫也。」</note>
欽惡以疾見詆，
      <note>[四]師古曰：「詆，毀也，音丁禮反。」</note>
乃為小冠，高廣財二寸，
      <note>[五]師古曰：「財與纔同，古通用字。」</note>
由是京師更謂欽為「小冠杜子夏」，而鄴為「大冠杜子夏」云。</p>
   </div>
   <div>
      <p>時帝舅大將軍王鳳以外戚輔政，求賢知自助。鳳父頃侯禁與欽兄緩相善，故鳳深知欽能，奏請欽為大將軍軍武庫令。職閒無事，欽所好也。
      <note>[一]師古曰：「閒讀曰閑。」</note>
      </p>
   </div>
   <div>
      <p>欽為人深博有謀。自上為太子時，以好色聞，及即位，皇太后詔采良家女。欽因是說
</p>
   </div>
   <pb n="2668"/>
   <div>
      <p>
大將軍鳳曰：「禮壹娶九女，所以極陽數，廣嗣重祖也；
      <note>[一]張晏曰：「陽數一三五七九，九，數之極也。」臣瓚曰：「天子一娶九女，夏殷之制也，欽故舉前代之約以刺今之奢也。」</note>
必鄉舉求窈窕，不問華色，
      <note>[二]師古曰：「鄉舉者，博問鄉里而舉之也。窈窕，幽閑也。窈音一了反。窕音徒了反。」</note>
所以助德理內也；娣姪雖缺不復補，所以養壽塞爭也。
      <note>[三]師古曰：「媵女之內，兄弟之女則謂之姪，己之女弟則謂之娣。塞，絕也。」</note>
故后妃有貞淑之行，則胤嗣有賢聖之君；制度有威儀之節，則人君有壽考之福。廢而不由，則女德不厭；
      <note>[四]師古曰：「由，用也，從也。女德不厭，言好色之甚也。」</note>
女德不厭，則壽命不究於高年。
      <note>[五]師古曰：「究，竟也。」</note>
書云『或四三年』，
      <note>[六]師古曰：「周書亡逸篇曰『惟湛樂之從，罔或克壽，或十年，或七八年，或五六年，或四三年』，謂逸欲過度則損壽
也。」</note>
言失欲之生害也。
      <note>[七]師古曰：「失讀曰佚。佚與逸同。」</note>
男子五十，好色未衰；婦人四十，容貌改前。以改前之容侍於未衰之年，而不以禮為制，則其原不可救而後徠異態；後徠異態，則正后自疑而支庶有間適之心。
      <note>[八]師古曰：「間，代也，音居莧反。適讀曰嫡。次下亦同。」</note>
是以晉獻被納讒之謗，申生蒙無罪之辜。
      <note>[九]師古曰：「蒙亦被也。」</note>
今聖主富於春秋，未有適嗣，方鄉術入學，
      <note>[一０]師古曰：「鄉讀曰嚮。」</note>
未親后妃之議。將軍輔政，宜因始初之隆，建九女之制，詳擇有行義之家，求淑女之質，毋必有（聲色）〔色聲〕音技能，
      <note>毋必有（聲色）〔色聲〕音技能，　王先謙說，據顏注，明後人傳寫誤倒「色聲」作「聲色」。</note>
為萬世大法。
      <note>[一一]師古曰：「惟求淑質，無論美色及音聲技能，如此，則可為萬代法也。」</note>
夫少，戒之在色，
      <note>[一二]師古曰：「論語孔子曰：『君子有三戒，少之時血氣未定，戒之在色。』言好色無節則致損敗，故戒之也。」</note>
小卞之作，可為寒心。
      <note>[一三]張晏曰：「刺幽王廢申后而立襃姒，黜太子宜咎而立伯服也。」臣瓚曰：「小卞之詩，太子之傅作也，哀太子之放逐，愍周室之大壞也。」師古曰：「詩小雅也。二說皆是。卞音盤。」</note>
唯將軍常以為憂。」</p>
   </div>
   <pb n="2669"/>
   <div>
      <p>鳳白之太后，太后以為故事無有。欽復重言：
      <note>[一]師古曰：「重音直用反。」</note>
「詩云『殷監不遠，在夏后氏之世』。
      <note>[二]師古曰：「大雅蕩之詩也。言殷之所監見，其事不遠，近在夏后氏之時。」</note>
刺戒者至迫近，而省聽者常怠忽，
      <note>[三]師古曰：「忽，忘也。」</note>
可不慎哉！前言九女，略陳其禍福，甚可悼懼，竊恐將軍不深留意。后妃之制，夭壽治亂存亡之端也。迹三代之季世，覽宗、宣之饗國，察近屬之符驗，
      <note>[四]韋昭曰：「宗，殷高宗也。宣，周宣王也。皆饗國長久。」師古曰：「宗、宣之義，韋說是也。近屬者，謂漢家之事耳。屬猶言甫爾也，音之欲反。」</note>
禍敗曷常不由女德？是以佩玉晏鳴，關雎歎之，
      <note>[五]李奇曰：「后夫人雞鳴佩玉去君所，周康王后不然，故詩人歎而傷之。」臣瓚曰：「此魯詩也。」</note>
知好色之伐性短年，離制度之生無厭，天下將蒙化，陵夷而成俗也。
      <note>[六]師古曰：「蒙，被也。」</note>
故詠淑女，幾以配上，
      <note>[七]師古曰：「關雎之詩云『窈窕淑女，君子好仇』，故云然也。淑，善也。幾讀曰冀。」</note>
忠孝之篤，仁厚之作也。
      <note>[八]師古曰：「作謂作詩也。」</note>
夫君親壽尊，國家治安，誠臣子之至願，所當勉之也。易曰：『正其本，萬物理。』
      <note>[九]師古曰：「今易無此文。」</note>
凡事論有疑未可立行者，求之往古則典刑無，考之來今則吉凶同，卒搖易之則民
</p>
   </div>
   <pb n="2670"/>
   <div>
      <p>
心惑，
      <note>[一０]鄭（玄）〔氏〕曰：
            
         
         鄭（玄）〔氏〕曰：　景祐、殿本都作「鄭氏」，「玄」字誤。
「卒，急也。」師古曰：「卒音（于）〔千〕忽反。」
            
         
         卒音（于）〔千〕忽反。　景祐、殿本都作「千」，此誤。
      </note>
若是者誠難施也。今九女之制，合於往古，無害於今，不逆於民心，至易行也，行之至有福也，將軍輔政而不蚤定，
      <note>[一一]師古曰：「蚤，古早字。」</note>
非天下之所望也。唯將軍信臣子之願，念關雎之思，
      <note>[一二]師古曰：「信讀曰申。」</note>
逮委政之隆，及始初清明，
      <note>[一三]師古曰：「委政之隆，言天子委鳳政事，權寵隆盛也。始初清明，天子新即位，宜立法制。」</note>
為漢家建無窮之基，誠難以忽，不可以遴。」
      <note>[一四]李奇曰：「遴，難也。」師古曰：「遴與同。」</note>
鳳不能自立法度，循故事而已。會皇太后女弟司馬君力
      <note>[一五]蘇林曰：「字君力，為司馬氏婦。」</note>
與欽兄子私通，事上聞，欽慙懼，乞骸骨去。</p>
   </div>
   <pb n="2671"/>
   <div>
      <p>後有日蝕地震之變，詔舉賢良方正能直言士，合陽侯梁放舉欽。欽上對曰：「陛下畏天命，悼變異，延見公卿，舉直言之士，將以求天心，迹得失也。
      <note>[一]師古曰：「觀得失之蹤迹也。」</note>
臣欽愚戇，經術淺薄，不足以奉大對。
      <note>[二]師古曰：「大對謂對大問也。」</note>
臣聞日蝕地震，陽微陰盛也。臣者，君之陰也；子者，父之陰也；妻者，夫之陰也；夷狄者，中國之陰也。春秋日蝕三十六，地震五，
      <note>[三]師古曰：「解在劉向傳。」</note>
或夷狄侵中國，或政權在臣下，或婦乘夫，
      <note>[四]師古曰：「乘，陵也。」</note>
或臣子背君父，事雖不同，其類一也。臣竊觀人事以考變異，則本朝大臣無不自安之人，外戚親屬無乖剌之心，
      <note>[五]師古曰：「剌，戾也，音來曷反。」</note>
關東諸侯無強大之國，三垂蠻夷無逆理之節；
      <note>[六]師古曰：「三垂謂東南西也。」</note>
殆為後宮。
      <note>[七]師古曰：「殆，近也。」</note>
何以言之？日以戊申蝕，時加未。戊（夫）〔未〕，土也。
      <note>戊（夫）〔未〕，土也。　錢大昭說「夫」當作「未」。按景祐、殿、局本都作「未」。</note>
土者，中宮之部也。其夜地震未央宮殿中，此必適妾將有爭寵相害而為患者，
      <note>[八]師古曰：「適讀曰嫡。嫡謂正后也。」</note>
唯陛下深戒之。變感以類相應，人事失於下，變象見於上。能應之以德，則異咎消亡；不能應之以善，則禍敗至。高宗遭雊雉之戒，飭己正事，享百年之壽，殷道復興，
      <note>[九]師古曰：「解在五行志。」</note>
要在所以應之。應之非誠不立，非
</p>
   </div>
   <pb n="2672"/>
   <div>
      <p>
信不行。宋景公小國之諸侯耳，有不忍移禍之誠，出人君之言三，熒惑為之退舍。
      <note>[一０]張晏曰：「宋景公熒惑守心，太史子韋請移之於大臣及國人與歲，公皆不聽。天感其誠，熒惑為之退舍，景公享延期之祚也。」</note>
以陛下聖明，內推至誠，深思天變，何應而不感？何搖而不動？孔子曰：『仁遠乎哉！』
      <note>[一一]師古曰：「論語載孔子之言也。言仁道不遠，求之而至也。」</note>
唯陛下正后妾，抑女寵，防奢泰，去佚游，躬節儉，親萬事，數御安車，由輦道，
      <note>[一二]師古曰：「由，從也。」</note>
親二宮之饔膳，
      <note>[一三]韋昭曰：「二宮即成太后與成帝母也。」師古曰：「熟食曰饔，具食曰膳。膳之言善也。」</note>
致晨昏之定省。如此，即堯舜不足與比隆，咎異何足消滅！如不留聽於庶事，不論材而授位，殫天下之財以奉淫侈，匱萬姓之力以從耳目，
      <note>[一四]師古曰：「殫、匱皆盡也。從讀曰縱。」</note>
近諂諛之人而遠公方，
      <note>[一五]師古曰：「方，正也。」</note>
信讒賊之臣以誅忠良，賢俊失在巖穴，大臣怨於不以，
      <note>[一六]師古曰：「失在巖穴，謂隱處巖穴，朝廷失之也。論語稱周公謂魯公『不使大臣怨乎不以』。以，用也。不見用而怨也。」</note>
雖無變異，社稷之憂也。天下至大，萬事至衆，祖業至重，誠不可以佚豫為，不可以奢泰持也。
      <note>[一七]師古曰：「為，治也。」</note>
唯陛下忍無益之欲，以全衆庶之命。臣欽愚戇，言不足采。」</p>
   </div>
   <pb n="2673"/>
   <div>
      <p>其夏，上盡召直言之士詣白虎殿對策，
      <note>[一]師古曰：「此殿在未央宮也。」</note>
策曰：「天地之道何貴？王者之法何如？六經之義何上？人之行何先？取人之術何以？

      <note>[二]師古曰：「以，用也。」</note>
當世之治何務？各以經對。」
      <note>[三]師古曰：「據經義以對。」</note>
      </p>
   </div>
   <pb n="2674"/>
   <div>
      <p>欽對曰：「臣聞天道貴信，地道貴貞；
      <note>[一]師古曰：「貞，正也。」</note>
不信不貞，萬物不生。生，天地之所貴也。王者承天地之所生，理而成之，昆蟲草木靡不得其所。王者法天地，非仁無以廣施，非義無以正身；克己就義，恕以及人，
      <note>[二]師古曰：「恕，仁也。言以仁愛為心，內省己志施之於人也。」</note>
六經之所上也。不孝，則事君不忠，涖官不敬，
      <note>[三]師古曰：「涖，臨也。」</note>
戰陳無勇，朋友不信。孔子曰：『孝無終始，而患不及者，未之有也。』
      <note>[四]師古曰：「孝經載孔子之言也。言人能終始行孝，而患不及於道者，未之有也。一說行孝終始不備，而患禍不及者，無此事也。」</note>
孝，人行之所先也。觀本行於鄉黨，考功能於官職，達觀其所舉，富觀其所予，窮觀其所不為，乏觀其所不取，近觀其所為〔主〕，
      <note>近觀其所為〔主〕，　宋祁說「為」字下南本、浙本並有「主」字。王先謙、楊樹達都說當有。</note>
遠觀其所主。
      <note>[五]師古曰：「所為主，謂託人以為援而自進也。其所主，為人之援而進也。」</note>
孔子曰：『視其所以，觀其所由，察其所安，人焉廋哉？』
      <note>[六]師古曰：「論語載孔子之言也。廋，匿也。此言視人之所用，觀人之所從，察人之所樂，則可知其善惡，無所匿其情也。」</note>
取人之術也。殷因於夏尚質，周因於殷尚文，今漢家承周秦之敝，宜抑文尚質，廢奢長儉，表實去偽。
      <note>[七]師古曰：「長謂崇貴之也。表，明也。」</note>
孔子曰『惡紫之奪朱』，
      <note>[八]師古曰：「論語載孔子之言也。朱，正色也。紫，間色之好者也。惡其邪好而奪正色，以喻利口之人，多言少實，傾惑者也。」</note>
當世治之所務也。臣竊有所憂，言之則拂心逆指，
      <note>[九]師古曰：「拂謂違戾也，音佛。」</note>
不言則漸日長，為禍不細，然小臣不敢廢道而求從，違忠而耦意。
      <note>[一０]師古曰：「從，順也。耦，合也。」</note>
臣聞玩色無厭，必生好憎之心；好憎之心生，則愛寵偏於一人；愛寵偏於一人，則繼嗣之路不廣，而嫉妒之心興矣。如此，則匹婦之說，不可勝也。
      <note>[一一]師古曰：「匹婦，一婦人也。」</note>
唯陛下純德普施，無欲是從，
      <note>[一二]師古曰：「從讀曰縱。不縱心於所欲也。」</note>
此則衆庶咸說，
      <note>[一三]師古曰：「說讀曰悅。」</note>
繼嗣日廣，而海內長安。萬事之是非何足備言！」
      <note>[一四]師古曰：「如此，則細故萬端不足憂也。」</note>
      </p>
   </div>
   <pb n="2675"/>
   <div>
      <p>欽以前事病，賜帛罷，後為議郎，復以病免。</p>
   </div>
   <div>
      <p>徵詣大將軍莫府，國家政謀，鳳常與欽慮之。
      <note>[一]師古曰：「慮，計也。」</note>數稱達名士王駿、韋安世、王延世
</p>
   </div>
   <pb n="2676"/>
   <div>
      <p>
等，
      <note>[二]師古曰：「王駿，王陽子也。韋安世，韋賢之孫，方山之子也。王延世卽成帝時塞河隄者也。」</note>
救解馮野王、王尊、胡常之罪過，及繼功臣絕世，填撫四夷，
      <note>[三]師古曰：「填音竹刃反。」</note>
當世善政，多出於欽者。見鳳專政泰重，戒之曰：「昔周公身有至聖之德，屬有叔父之親，而成王有獨見之明，無信讒之聽，然管蔡流言而周公懼。穰侯，昭王之舅也，
      <note>[四]文穎曰：「穰侯，魏冉也。」</note>
權重於秦，威震鄰敵，有旦莫偃伏之愛，
      <note>[五]師古曰：「言昭王幼少，旦夕偃伏戲弄於舅之旁側也。」</note>
心不介然有間，然范雎起徒步，由異國，無雅信，
      <note>[六]師古曰：「雅信，謂素相任信。」</note>
開一朝之說，而穰侯就封。
      <note>[七]（師古）〔文穎〕曰：
            
         
         （師古）〔文穎〕曰：　景祐、殿本都作「文穎」。
「范雎為丞相，穰侯就國。」</note>
及近者武安侯之見退，
      <note>[八]師古曰：「武安侯謂田蚡也。退謂請考工地益宅，上怒乃退之也。」</note>
三事之跡，相去各數百歲，若合符節，甚不可不察。願將軍由周公之謙懼，
      <note>[九]師古曰：「由，從也，用也。」</note>
損穰侯之威，放武安之欲，毋使范雎之徒得間其說。」
      <note>[一０]師古曰：「間音居莧反。」</note>
      </p>
   </div>
   <pb n="2677"/>
   <div>
      <p>頃之，復日蝕，京兆尹王章上封事求見，果言鳳專權蔽主之過，宜廢勿用，以應天變。於是天子感悟，召見章，與議，欲退鳳。鳳甚憂懼，欽令鳳上疏謝罪，乞骸骨，文指甚哀。太后涕泣為不食。上少而親倚鳳，亦不忍廢，
      <note>[一]師古曰：「倚音於綺反。」</note>
復起鳳就位。鳳心慙，稱病篤，欲遂退。欽復說之曰：「將軍深悼輔政十年，變異不已，故乞骸骨，歸咎於身，刻己自責，至誠動衆，愚知莫不感傷。雖然，是無屬之臣，執進退之分，絜其去就之節者耳，
      <note>[二]師古曰：「無屬，無親屬於上也。分音扶問反，字或作介。介，隔也，其義兩通。」</note>
非主上所以待將軍，非將軍所以報主上也。昔周公雖老，猶在京師，明不離成周，示不忘王室也。仲山父異姓之臣，無親於宣，就封於齊，
      <note>[三]鄧展曰：「詩言仲山甫徂齊者，言銜命往治齊城郭也，而韓詩以為封於齊，此誤耳。」晉灼曰：「韓詩誤而欽引之，阿附權貴求容媚也。」師古曰：「韓詩既有明文，而欽引以為喻，則是其義非繆，而與今說詩者不同。鄧、晉諸人雖曰涉學，未得專非杜氏，追咎韓詩也。」</note>
猶歎息永懷，宿夜徘徊，不忍遠去，況將軍之於主上，主上之與將軍哉！夫欲天下治安變異之意，莫有將軍，
      <note>[四]師古曰：「言衆人之意皆不如也。」</note>
主上照然知之，故攀援不遣，
      <note>[五]師古曰：「援，引也，音爰。」</note>
書稱『公毋困我！』
      <note>[六]師古曰：「此周書洛誥成王告周公詞也。言公必須留此，毋得遂去，而令我困。蓋成帝與鳳詔書引此言之。」</note>
唯將軍不為四國流言自疑於成王，以固至忠。」鳳復起視事。上令尚書劾奏京兆尹章，章死詔獄。語在元后傳。</p>
   </div>
   <pb n="2678"/>
   <div>
      <p>章既死，衆庶冤之，以譏朝廷。欽欲救其過，復說鳳曰：「京兆尹章所坐事密，吏民見章素好言事，以為不坐官職，疑其以日蝕見對有所言也。假令章內有所犯，雖陷正法，事不暴揚，自京師不曉，況於遠方。恐天下不知章實有罪，而以為坐言事也。如是，塞爭引之原，損寬明之德。
      <note>[一]師古曰：「爭引謂引事類以諫爭也。一曰，下有諫爭之言，上引而納之也。」</note>
欽愚以為宜因章事舉直言極諫，並見郎從官展盡其意，加於往前，以明示四方，使天下咸知主上聖明，不以言罪下也。若此，則流言消釋，疑惑著明。」鳳白行其策。欽之補過將美，皆此類也。
      <note>[二]師古曰：「將，助也。」</note>
      </p>
   </div>
   <div>
      <p>優游不仕，以壽終。欽子及昆弟支屬至二千石者且十人。欽兄緩前免太常，以列侯奉朝請，成帝時乃薨，子業嗣。</p>
   </div>
   <div>
      <p>業有材能，以列侯選，復為太常。數言得失，不事權貴，與丞相翟方進、衞尉定陵侯淳于長不平。後業坐法免官，復為函谷關都尉。會定陵侯長有罪，當就國，長舅紅陽侯立與業
</p>
   </div>
   <pb n="2679"/>
   <div>
      <p>
書曰：「誠哀老姊垂白，隨無狀子出關，
      <note>[一]師古曰：「垂白者，言白髮下垂也。無狀猶言不肖。」</note>
願勿復用前事相侵。」定陵侯既出關，伏罪復發，
      <note>[二]蘇林曰：「長與許后書也。語在外戚傳。」</note>
下雒陽獄。丞相史搜得紅陽侯書，奏業聽請，不敬，
      <note>[三]服虔曰：「受立屬請為不敬。」</note>
坐免就國。</p>
   </div>
   <div>
      <p>其春，丞相方進薨，業上書言：「方進本與長深結厚，更相稱薦，
      <note>[一]師古曰：「更音工衡反。」</note>
長陷大惡，獨得不坐，苟欲障塞前過，不為陛下廣持平例，
      <note>[二]師古曰：「俱與長厚善，而方進獨不坐，是不平也。」</note>
又無恐懼之心，反因時信其邪辟，
      <note>[三]師古曰：「信讀曰伸。辟讀曰僻。」</note>
報睚眦怨。
      <note>[四]師古曰：「睚音厓。睚，舉眼也。眦卽眥字，謂目匡也。言舉目相忤者，即報之也。一說睚音五懈反。眦音仕懈反。睚眦，瞋目貌也。兩義並通。他皆類此。」</note>
故事，大逆朋友坐免官，無歸故郡者，今（在）〔坐〕長者歸故郡，
      <note>今（在）〔坐〕長者歸故郡，　錢大昭說「在」當作「坐」。按景祐、殿、局本都作「坐」。</note>
已深一等；紅陽侯立坐子受長貨賂故就國耳，非大逆也，而方進復奏立黨友後將軍朱博、鉅鹿太守孫宏、故少府陳咸，皆免官，歸咸故郡。刑罰無平，在方進之筆端，衆庶莫不疑惑，皆言孫宏不與紅陽侯相愛。宏前為中丞時，方進為御史大夫，舉掾隆可侍御史，
      <note>[五]師古曰：「御史大夫之掾也，名隆。」</note>
宏奏隆前奉使欺謾，
      <note>[六]師古曰：「謾，誑也，音慢，又音莫連反。」</note>
不宜執法近侍，方進以此怨宏。又方進為京兆尹時，陳咸為少府，在九卿高弟，陛下所自知也。方進素與司直師丹相善，臨御史大夫缺，使丹奏咸為姦利，請案驗，卒不能有所得，而方進果自得御史大夫。為丞相，卽時詆欺，奏免咸，
      <note>[七]師古曰：「詆，誣也。」</note>
復因紅陽侯事歸咸故郡。衆人皆言國家假方進權太甚。案師丹行能無異，及光祿勳許商被病殘人，
      <note>[八]服虔曰：「殘，癃也。」</note>
皆但以附從方進，嘗獲尊官。
</p>
   </div>
   <pb n="2680"/>
   <div>
      <p>
丹前親（屬）〔薦〕邑子丞相史能使巫下神，
      <note>丹前親（屬）〔薦〕邑子丞相史能使巫下神，　景祐、殿本都作「薦」。王先謙說作「薦」是。</note>
為國求福，幾獲大利。
      <note>[九]師古曰：「幾讀曰冀。」</note>
幸賴陛下至明，遣使者毛莫如先考驗，卒得其姦，皆坐死。假令丹知而白之，此誣罔罪也；不知而白之，是背經術惑左道也：
      <note>[一０]師古曰：「左道，不正之道也。」</note>
二者皆在大辟，重於朱博、孫宏、陳咸所坐。方進終不舉白，專作威福，阿黨所厚，排擠英俊，
      <note>[一一]師古曰：「擠，墜也，音子詣反。」</note>
託公報私，橫厲無所畏忌，
      <note>[一二]師古曰：「縱橫陵厲也。」</note>
欲以熏轑天下。
      <note>[一三]師古曰：「熏言熏灼之。轑讀曰燎。假借用字。」</note>
天下莫不望風而靡，
      <note>[一四]師古曰：「靡猶弭。」</note>
自尚書近臣皆結舌杜口，
      <note>[一五]師古曰：「杜，塞也。」</note>
骨肉親屬莫不股栗。
      <note>[一六]師古曰：「言懼之甚，故股戰慄也。」</note>
威權泰盛而不忠信，非所以安國家也。今聞方進卒病死，
      <note>[一七]師古曰：「卒讀曰猝。」</note>
不以尉示天下，反復賞賜厚葬，唯陛下深思往事，以戒來今。」</p>
   </div>
   <pb n="2681"/>
   <div>
      <p>會成帝崩，哀帝卽位，業復上書言：「王氏世權日久，朝無骨骾之臣，
      <note>[一]師古曰：「骾亦鯁字。」</note>
宗室諸侯微弱，與繫囚無異，自佐史以上至於大吏皆權臣之黨。曲陽侯根前為三公輔政，知趙昭儀殺皇子，不輒白奏，反與趙氏比周，恣意妄行，
      <note>[二]師古曰：「比音頻寐反。」</note>
譖愬故許后，被加以非罪，
      <note>[三]師古曰：「被音皮義反。」</note>
誅破諸許族，敗元帝外家。內嫉妒同產兄姊紅陽侯立及淳于氏，
      <note>[四]師古曰：「兄，紅陽侯立也。姊，淳于長母也。」</note>
皆老被放棄。新喋血京師，威權可畏。高陽侯薛宣有不養母之名，安昌侯張禹姦人之雄，惑亂朝廷，使先帝負謗於海內，尤不可不慎。陛下初卽位，謙讓未皇，
      <note>[五]師古曰：「皇，暇也。」</note>
孤獨特立，莫可據杖，權臣易世，意若探湯。
      <note>[六]師古曰：「言重難之，若以手探熱湯也。」</note>
宜蚤以義割恩，安百姓心。竊見朱博忠信勇猛，材略不世出，
      <note>[七]師古曰：「言其希有也。」</note>
誠國家雄俊之寶臣也，宜徵博置左
</p>
   </div>
   <pb n="2682"/>
   <div>
      <p>
右，以填天下。
      <note>[八]師古曰：「填音竹刃反。」</note>
此人在朝，則陛下可高枕而臥矣。昔諸呂欲危劉氏，賴有高祖遺臣周勃、陳平尚存，不者，幾為姦臣笑。」
      <note>[九]師古曰：「幾音鉅依反。」</note>
      </p>
   </div>
   <div>
      <p>業又言宜為恭王立廟京師，以章孝道。時高昌侯董宏亦言宜尊帝母定陶王丁后為帝太后。大司空師丹等劾宏誤朝不道，坐免為庶人，業復上書訟宏。前後所言皆合指施行，朱博果見拔用。業由是徵，復為太常。歲餘，左遷上黨都尉。會司隸奏業為太常選舉不實，業坐免官，復就國。</p>
   </div>
   <div>
      <p>哀帝崩，王莽秉政，諸前議立廟尊號者皆免，徙合浦。業以前罷黜，故見闊略，
      <note>[一]師古曰：「闊略，謂寬縱不問也。」</note>憂
</p>
   </div>
   <pb n="2683"/>
   <div>
      <p>
恐，發病死。業成帝初尚帝妹潁邑公主，主無子，薨，業家上書求還京師與主合葬，不許，而賜諡曰荒侯，傳子至孫絕。初，杜周武帝時徙茂陵，至延年徙杜陵云。</p>
   </div>
   <div>
      <p>贊曰：張湯、杜周並起文墨小吏，致位三公，列於酷吏。而俱有良子，德器自過，
      <note>[一]師古曰：「言其子德器各過二人之身。」</note>
爵位尊顯，繼世立朝，相與提衡，
      <note>[二]如淳曰：「提衡猶言相提攜也。」臣瓚曰：「衡，平也，言二人齊也。」師古曰：「瓚說是也。」</note>
至於建武，杜氏爵乃獨絕。
      <note>[三]師古曰：「建武之後，張氏尚有張純為侯，故言杜氏獨絕也。」</note>
迹其福祚，元功儒林之後莫能及也。
      <note>[四]師古曰：「元功，蕭、曹、張、陳之屬也。儒林，貢、薛、韋、匡之輩。」</note>
自謂唐杜苗裔，豈其然乎？
      <note>[五]師古曰：「謂在周為唐杜氏也。」</note>
及欽浮沈當世，好謀而成，以建始之初深陳女戒，終如其言，庶幾乎關雎之見微，
      <note>[六]師古曰：「關雎，國風之始，言夫婦之際政化所由，故云見微。微謂微妙也。」</note>
非夫浮華博習之徒所能規也。業因勢而抵危，
      <note>[七]服虔曰：「抵音紙。危音羲。謂罪敗而復抨彈之，蘇秦書有此法。」師古曰：「抵，擊也。危，毀也。言因事形勢而擊毀之也。危音詭。一說危讀與戲同，音許宜反。戲亦險也，言擊其危險之處，鬼谷有抵戲篇也。」</note>
稱朱博，毀師丹，愛憎之議可不畏哉！</p>
   </div>
</xml>
