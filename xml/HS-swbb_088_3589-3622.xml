<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>古之儒者，博學虖六藝之文。
      <note>[一]師古曰：「六藝謂易、禮、樂，詩、書、春秋。」</note>
六（學）〔藝〕者，
      <note>六（學）〔藝〕者，　景祐本作「藝」。　王念孫說作「藝」是。</note>
王教之典籍，先聖所以明天道，正人倫，致至治之成法也。周道既衰，壞於幽厲，禮樂征伐自諸侯出，陵夷二百餘年而孔子興，
      <note>[二]師古曰：「陵夷，言漸穨替。」</note>
以聖德遭季世，知言之不用而道不行，乃歎曰：「鳳鳥不至，河不出圖，吾已矣夫！」
      <note>[三]師古曰：「論語載孔子之言也。鳳鳥、河圖，皆王者之瑞。自傷有德而無位，故云已矣。」</note>
「文王既沒，文不在茲乎？」
      <note>[四]師古曰：「言文王久已沒矣，文章之事豈不在此乎？蓋自謂也。亦見論語。」</note>
於是應聘諸侯，以答禮行誼。
      <note>[五]師古曰：「答禮，謂有問禮者則為應答而申明之。」</note>
西入周，南至楚，畏匡戹陳，
      <note>[六]師古曰：「匡，邑名，即陳留匡城縣。孔子貌類陽貨，陽貨嘗有怨於匡，匡人見孔子，以為陽貨也，故圍而欲害之，後得免耳。戹陳，謂在陳絕糧也。」</note>
奸七十餘君。
      <note>[七]師古曰：「奸音干。」</note>
適齊聞韶，三月不知肉味；
      <note>[八]師古曰：「美舜樂之善也。」</note>
自衞反魯，然後樂正，雅頌各得其所。
      <note>[九]師古曰：「自衞反魯，謂哀十一年也。是時道衰樂廢，孔子還修正之，故雅頌各得其所。」</note>
究觀古今之篇籍，乃稱曰：「大哉，堯之為君也！唯天為大，唯堯則之。
      <note>[一０]師古曰：「言堯所行皆法天。」</note>
巍巍乎其有成功也，煥乎其有文章（也）！」
      <note>煥乎其有文章（也）！　景祐本無「也」字，與今本論語同。</note>
      
         <note>[一一]師古曰：「巍巍者，高貌。煥，明也。」</note>
又（云）〔曰〕：「周監於二（世）〔代〕，
      <note>又（云）〔曰〕：周監於二（世）〔代〕，　「云」，景祐，殿本都作「曰」。「世」，景祐本作「代」，與今本論語同。</note>
郁郁乎文哉！吾從周。」
      <note>[一二]師古曰：「言周追視夏殷二代之制而損益之，故禮文大備也。郁郁，文章盛貌。自此以上，孔子之言，皆見論語。」</note>
於是敍書則斷堯典，
      <note>[一三]師古曰：「謂尚書起自堯典也。」</note>
稱樂則法韶舞，
      <note>[一四]師古曰：「論語云顏回問為邦，子曰：『行夏之時，乘殷之輅，服周之冕，樂則韶舞，放鄭聲。』韶，舜樂也，孔子歎其盡善盡美，故欲用之。」</note>
論詩則首周南。
      <note>[一五]師古曰：「以關雎為始也。」</note>
綴周之禮，因魯春秋，舉十二公行事，繩之以文武之道，成一王法，
      <note>[一六]師古曰：「繩謂治正之。」</note>
至獲麟而止。蓋晚而好易，讀之韋編三絕，而為之傳。
      <note>[一七]師古曰：「編，所以聯次簡也。言愛玩之甚，故編簡之韋為之三絕也。傳謂彖、象、繫辭、文言、說卦之屬。」</note>
皆因近聖之事，（音以）立先王之教，
      <note>「」（音以）立先王之教，　王先謙說「音以」二字後人妄加。按景祐本有，殿本無。</note>
故曰：「述而不作，信而好古；」「下學而上達，
</p>
   </div>
   <pb n="3590"/>
   <div>
      <p>
知我者其天乎！」
      <note>[一八]師古曰：「皆論語載孔子之言也。作者之謂聖，述者之謂明。故孔子自謙，言我但述者耳。下學上達，謂下學人事，上達天命也。行不違天，故唯天知我也。」</note>
      </p>
   </div>
   <pb n="3591"/>
   <div>
      <p>仲尼既沒，七十子之徒散遊諸侯，
      <note>[一]師古曰：「七十子，謂弟子者七十七人也。稱七十者，但言其成數也。」</note>
大者為卿相師傅，小者友教士大夫，或隱而不見。故子張居陳，
      <note>[二]師古曰：「子張姓顓孫，名師。」</note>
澹臺子羽居楚，
      <note>[三]師古曰：「子羽姓澹臺，名滅明。澹音徒甘反。」</note>
子夏居西河，
      <note>[四]師古曰：「子夏姓卜，名商。」</note>
子貢終於齊。
      <note>[五]師古曰：「子貢姓端木，名賜。」</note>
如田子方、段干木、吳起、禽滑氂之屬，皆受業於子夏之倫，為王者師。
      <note>[六]師古曰：「子方以下皆魏人也。滑音于拔反。氂音離。」</note>
是時，獨魏文侯好學。天下並爭於戰國，儒術既黜焉，然齊魯之間學者猶弗廢，至於威、宣之際，孟子、孫卿之列咸遵夫子之業而潤色之，以學顯於當世。
      <note>[七]鄧展曰：「威、宣，齊二王。」</note>
      </p>
   </div>
   <pb n="3592"/>
   <div>
      <p>及至秦始皇兼天下，燔詩書，殺術士，
      <note>[一]師古曰：「燔，焚也。今新豐縣溫湯之處號愍儒鄉，溫湯西南三里有馬谷，谷之西岸有阬，古老相傳以為秦阬儒處也。衞宏詔定古文官書序云：『秦既焚書，患苦天下不從所改更法，而諸生到者拜為郎，前後七百人，乃密令冬種瓜於驪山阬谷中溫處。瓜實成，詔博士諸生說之，人人不同，乃命就視之。為伏機，詩生賢儒皆至焉，方相難不決，因發機，從上填之以土，皆壓，終乃無聲。』此則閔儒之地，其不謬矣。燔音扶元反。」</note>
六學從此缺矣。陳涉之王也，魯諸儒持孔氏禮器（而）〔往〕歸之，
      <note>魯諸儒持孔氏禮器（而）〔往〕歸之，　景祐、殿、局本都作「往」。</note>
於是孔甲為涉博士，卒與俱死。
      <note>[二]師古曰：「孔光傳云：『鮒為陳涉博士，死陳下。』今此云孔甲，將名鮒而字甲也。」</note>
陳涉起匹夫，敺適戍以立號，
      <note>[三]師古曰：「敺與驅同。適讀曰謫。」</note>
不滿歲而滅亡，其事至微淺，然而搢紳先生負禮器往委質為臣者何也？以秦禁其業，積怨而發憤於陳王也。</p>
   </div>
   <div>
      <p>及高皇帝誅項籍，引兵圍魯，魯中諸儒尚講誦習禮，弦歌之音不絕，豈非聖人遺化好學之國哉？於是諸儒始得修其經學，講習大射鄉飲之禮。叔孫通作漢禮儀，因為奉常，諸弟子共定者，咸為選首，然後喟然興於學。
      <note>[一]師古曰：「喟然，歎息貌，音丘位反。」</note>
然尚有干戈，平定四海，
      <note>[二]師古曰：「言陳豨、盧綰、韓信、黥布之徒相次反叛征伐也。」</note>
亦未皇庠序之事也。
      <note>[三]師古曰：「皇，暇也。」</note>
孝惠、高后時，公卿皆武力功臣。孝文時頗登用，
      <note>[四]師古曰：「言少用文學之士。」</note>
然孝文本好刑名之言。及至孝景，不任儒，竇太后又好黃老術，故諸博士具官待問，未有進者。
      <note>[五]師古曰：「具官，謂備員而已。」</note>
      </p>
   </div>
   <pb n="3593"/>
   <div>
      <p>漢興，言易自淄川田生；言書自濟南伏生；言詩，於魯則申培公，於齊則轅固生，
      <note>[一]師古曰：「培、固者，其人名；公、生者，其號也。它皆類此。培音陪。」</note>
燕則韓太傅；
      <note>[二]師古曰：「名嬰也。」</note>
言禮，則魯高堂生；言春秋，於齊則胡毋生，於趙則董仲舒。及竇太后崩，武安君田蚡為丞相，黜黃老、刑名百家之言，延文學儒者以百數，而公孫弘以治春秋為丞相封侯，天下學士靡然鄉風矣。
      <note>[三]師古曰：「鄉讀曰嚮。」</note>
      </p>
   </div>
   <div>
      <p>弘為學官，悼道之鬱滯，乃請曰：「丞相、御史言：
      <note>[一]師古曰：「自此以下皆弘奏請之辭。」</note>
制曰『蓋聞導民以禮，風之以樂。
      <note>[二]師古曰：「風，化也。」</note>
婚姻者，居室之大倫也。
      <note>[三]師古曰：「倫，理也。」</note>
今禮廢樂崩，朕甚愍焉，故詳延天下方聞之士，咸登諸朝。
      <note>[四]師古曰：「詳，悉也。方，道也。有道及博聞之士也。」</note>
其令禮官勸學，講議洽聞，舉遺興禮，以為天下先。
      <note>[五]師古曰：「舉遺，謂經典遺逸者求而舉之。」</note>
太常議，予博士弟子，崇鄉里之化，以厲賢材焉。』
      <note>[六]師古曰：「厲，勸勉之也，一曰砥厲也。自此以上，弘所引詔文。」</note>
謹與太常臧、博士平等議，
      <note>[七]師古曰：「臧，孔臧也。」</note>曰：聞三代之道，鄉里有教，夏曰校，殷曰庠，周
</p>
   </div>
   <pb n="3594"/>
   <div>
      <p>
曰序。
      <note>[八]師古曰：「教，效也。言可效道藝也。」</note>
其勸善也，顯之朝廷；其懲惡也，加之刑罰。故教化之行也，建首善自京師始，繇內及外。
      <note>[九]師古曰：「繇音由。由，從也。」</note>
今陛下昭至德，開大明，配天地，本人倫，勸學興禮，崇化厲賢，以風四方，太平之原也。
      <note>[一０]師古曰：「風，化也。」</note>
古者政教未洽，不備其禮，請因舊官而興焉。為博士官置弟子五十人，復其身。
      <note>[一一]師古曰：「復音方目反。」</note>
太常擇民年十八以上儀狀端正者，補博士弟子。郡國縣官有好文學，敬長上，肅政教，順鄉里，出入不悖，
      <note>[一二]師古曰：「悖，乖也，音布內反。」</note>
所聞，令相長丞上屬所二千石。
      <note>[一三]師古曰：「聞謂聞其部屬有此人也。令，縣令；相，侯相；長，縣長；丞，縣丞也。二千石謂郡守及諸王相也。」</note>
二千石謹察可者，常與計偕，
      <note>[一四]師古曰：「隨上計吏俱至京師。」</note>
詣太常，得受業如弟子。一歲皆輒課，能通一藝以上，補文學掌故缺；其高第可以為郎中，太常籍奏。
      <note>[一五]師古曰：「為名籍而奏。」</note>
即有秀才異等，輒以名聞。其不事學若下材，及不能通一藝，輒罷之，而請諸能稱者。
      <note>[一六]師古曰：「謂列其能通藝業而稱其任者，奏請補用之也。」</note>
臣謹案詔書律令下者，
      <note>[一七]師古曰：「下謂班行也。」</note>
明天人分際，通古今之誼，
      <note>[一八]師古曰：「分音扶問反。」</note>
文章爾雅，訓辭深厚，
      <note>[一九]師古曰：「爾雅，近正也，言詔辭雅正而深厚也。」</note>
恩施甚美。小吏淺聞，弗能究宣，亡以明布諭下。以治禮掌故以文學禮義為官，遷留滯。
      <note>[二０]師古曰：「言治禮掌故之官本以有文學習禮義而為之，又所以遷擢留滯之人。」</note>
請選擇其秩比二百石以上及吏百石通一藝以上補左右內史、大行卒史，
      <note>[二一]師古曰：「左右內史後為左馮翊、右扶風，而大行後為大鴻臚也。」</note>
比百石以下補郡太守卒史，皆各二人，
      <note>[二二]師古曰：「內地之郡，郡各補太守卒史二人也。」</note>
邊郡一人。先用誦多者，不足，擇掌故以補中二千石屬，
      <note>[二三]蘇林曰：「屬亦曹史，今縣令文書解言屬某甲也。」</note>
文學掌故補郡屬，備員。
      <note>[二四]師古曰：「云備員者，示以升擢之非籍其實用也。」</note>
請著功令。
      <note>[二五]師古曰：「新立此條，請以著於功令。功令，篇名，若今選舉令。」</note>
它如律令。」
      <note>[二六]師古曰：「此外並如舊律令。」</note>
      </p>
   </div>
   <pb n="3596"/>
   <div>
      <p>制曰：「可。」自此以來，公卿大夫士吏彬彬多文學之士矣。
      <note>[一]師古曰：「彬彬，文章貌，音斌。」</note>
      </p>
   </div>
   <div>
      <p>昭帝時舉賢良文學，增博士弟子員滿百人，宣帝末增倍之。元帝好儒，能通一經者皆復。
      <note>[一]師古曰：「蠲其徭賦也。復音方目反。」</note>
數年，以用度不足，更為設員千人，郡國置五經百石卒史。成帝末，或言孔子布衣養徒三千人，今天子太學弟子少，於是增弟子員三千人。歲餘，復如故。平帝時王莽秉政，增元士之子得受業如弟子，勿以為員，
      <note>[二]師古曰：「常員之外，更開此路。」</note>
歲課甲科四十人為郎中，乙科二十人為太子舍人，丙科四十人補文學掌故云。</p>
   </div>
   <pb n="3597"/>
   <div>
      <p>自魯商瞿子木
      <note>商瞿子木　沈欽韓說，索隱商姓，瞿名，字子木，未有以商瞿為複姓者。</note>
受易孔子，
      <note>[一]師古曰：「商瞿，姓也。瞿音衢。」</note>
以授魯橋庇子庸。
      <note>[二]師古曰：「姓橋，名庇，字子庸。它皆類此。庇音必寐反。」</note>
子庸授江東馯臂子弓。
      <note>[三]師古曰：「馯，姓也，音韓。」</note>
子弓授燕周醜子家。子家授東武孫虞子乘。子乘授齊田何子裝。及秦禁學，易為筮卜之書，獨不禁，故傳受者不絕也。漢興，田何以齊田徙杜陵，號杜田生，
      <note>[四]師古曰：「高祖用婁敬之言徙關東大族，故何以舊齊田氏見徙也。初徙時未為杜陵，蓋史家本其地追言之也。」</note>
授東武王同子中、雒陽周王孫、丁寬、齊服生，皆著易傳數篇。
      <note>[五]師古曰：「田生授王同、周王孫、丁寬、服生四人，而四人皆著易傳也。子中，王同字也。中讀曰仲。」</note>
同授淄川楊何，字叔元，元光中徵為太中大夫。齊即墨成，至城陽相。
      <note>[六]師古曰：「姓即墨，名成。」</note>
廣川孟但，為太子門大夫。魯周霸、莒衡胡、
      <note>[七]師古曰：「莒人姓衡，名胡也。」</note>
臨淄主父偃，皆以易至大官。要言易者本之田何。</p>
   </div>
   <div>
      <p>丁寬字子襄，梁人（一王）〔也。初〕梁項生從田何受易，
      <note>梁人（一王）〔也。初〕梁項生從田何受易，　景祐、汲古、殿、局本都作「也初」，此誤。</note>
時寬為項生從者，讀易精敏，材過項生，遂事何。學成，何謝寬。
      <note>[一]師古曰：「告令罷去。」</note>
寬東歸，何謂門人曰：「易以東矣。」
      <note>[二]師古曰：「言丁寬（行）〔得〕其法術以去。」
            
         
         言丁寬（行）〔得〕其法術以去。　景祐、殿本都作「得」。
      </note>
寬至雒陽，復從周王孫受古義，號周氏傳。景帝時，寬為梁孝王將軍距吳楚，號丁將軍，作易說三萬言，訓
</p>
   </div>
   <pb n="3598"/>
   <div>
      <p>
故舉大誼而已，
      <note>[三]師古曰：「故謂經之旨趣也。它皆類此。」</note>
今小章句是也。寬授同郡碭田王孫。
      <note>[四]師古曰：「碭者，梁郡之縣也，音唐，又音宕。」</note>
王孫授施讎、孟喜、梁丘賀。繇是易有施、孟、梁丘之學。
      <note>[五]師古曰：「繇與由同。後類此。」</note>
      </p>
   </div>
   <div>
      <p>施讎字長卿，沛人也。沛與碭相近。讎為童子，從田王孫受易。後讎徙長陵，田王孫為博士，復從卒業，
      <note>[一]師古曰：「卒，終也。」</note>
與孟喜、梁丘賀並為門人。謙讓，常稱學廢，不教授。及梁丘賀為少府，事多，及遣子臨分將門人張禹等從讎問。讎自匿不肯見，賀固請，不得已乃授臨等。於是賀薦讎：「結髮事師數十年，
      <note>[二]師古曰：「言從結髮為童丱，即從師學，著其早也。」</note>
賀不能及。」詔拜讎為博士。甘露中與五經諸儒雜論同異於石渠閣。
      <note>[三]師古曰：「三輔故事云石渠閣在未央殿北，以藏祕書也。」</note>
讎授張禹、琅邪魯伯。伯為會稽太守，禹至丞相。禹授淮陽彭宣、沛戴崇子平。崇為九卿，宣大司空。禹、宣皆有傳。魯伯授太山毛莫如少路、
      <note>[四]師古曰：「姓毛，名莫如，字少路。」</note>
琅邪邴丹曼容，著清名。莫如至常山太守。此其知名者也。繇是施家有張、彭之學。</p>
   </div>
   <div>
      <p>孟喜字長卿，東海蘭陵人也。父號孟卿，
      <note>[一]師古曰：「時人以卿呼之，若言公矣。」</note>
善為禮、春秋，授后蒼、疏廣。世所傳后氏禮、疏氏春秋，皆出孟卿。孟卿以禮經多，春秋煩雜，乃使喜從田王孫受易。喜好自稱譽，得易家候陰陽災變書，詐言師田生且死時枕喜桼，獨傳喜，諸儒以此耀之。
      <note>[二]師古曰：「用為光榮也。」</note>
同門梁丘賀疏通證明之，
      <note>[三]師古曰：「同門，同師學者也。疏通猶言分別也。證明，明其偽也。」</note>
曰：「田生絕於施讎手中，時喜歸東海，安得此事？」又蜀人趙賓好小數書，後為易，飾易文，以為「箕子明夷，陰陽氣亡箕子；箕子者，萬物方荄茲也。」
      <note>[四]師古曰：「易明夷卦彖曰：『內文明而外柔順，以蒙大難。文王以之，利艱貞，晦其明也。內難而能正其志，箕子以之。』而六五爻辭曰：『箕子之明夷，利貞。』此箕子者，謂殷父師說洪範者也，而賓妄為說耳。荄茲，言其根荄方滋
茂也。荄音該，又音皆。」</note>
賓持論巧慧，易家不能難，皆曰「非古法也」。
      <note>[五]師古曰：「心不服。」</note>
云受孟喜，喜為名之。
      <note>[六]師古曰：「名之者，承取其名，云實授也。」</note>
後賓死，莫能持其說。喜因不肯仞，
      <note>[七]師古曰：「仞亦名也。仞音刃。」</note>
以此不見信。喜舉孝廉為郎，曲臺署長，
      <note>[八]師古曰：「曲臺，殿名。署者，主供其事也。」</note>
病免，為丞相掾。博士缺，衆人薦喜。上聞喜改師法，遂不用喜。喜授同郡白光少子、沛翟牧子兄，
      <note>[九]師古曰：「兄讀曰況。」</note>
皆為博士。繇是有翟、孟、白之學。</p>
   </div>
   <div>
      <p>梁丘賀字長翁，琅邪諸人也。以能心計，為武騎。從太中大夫京房受易。房者，淄川楊何弟子也。
      <note>[一]師古曰：「自別一京房，非焦延壽弟子為課吏法者。或書字誤耳，不當為京房。」</note>
房出為齊郡太守，賀更事田王孫。宣帝時，聞京房為易明，求其門人，得賀。賀時為都司空令，坐事，論免為庶人。待詔黃門數入說教侍中，
      <note>[二]師古曰：「為諸侍中說經為教授。」</note>
以召賀。賀入說，上善之，
      <note>[三]師古曰：「說於天子之前。」</note>
以賀為郎。會八月飲酎，行祠孝昭廟，
      <note>[四]師古曰：「行謂天子出。」</note>
先敺旄頭劍挺墮墬，首垂泥中，
      <note>[五]師古曰：「挺，引也，劍自然引拔出也。墬，古地字。」</note>
刃鄉乘輿車，
      <note>[六]師古曰：「鄉讀曰嚮。」</note>
馬驚。於是召賀筮之，有兵謀，不吉。上還，使有司侍祠。是時霍氏外孫代郡太守任宣坐謀反誅，
      <note>[七]師古曰：「霍光傳云任宣霍氏之壻，此云外孫，誤也。」</note>
宣子章為公車丞，亡在渭城界中，夜玄服入廟，居郎間，
      <note>[八]師古曰：「郎皆皂衣，故章玄服以廁也。」</note>
執戟立廟門，待上至，欲為逆。發覺，伏誅。故事，上常夜入廟，其後待明而入，自此始也。賀以筮有應，繇是近幸，為太中大夫，給事中，至少府。為人小心周密，上信重之。年老終官。傳子臨，亦入說，為黃門郎。甘露中，奉使問諸儒於石渠。臨學精孰，專行京房法。琅邪王吉通五
</p>
   </div>
   <pb n="3601"/>
   <div>
      <p>
經，聞臨說，善之。時宣帝選高材郎十人從臨講，吉乃使其子郎中駿上疏從臨受易。臨代五鹿充宗君孟為少府，駿御史大夫，自有傳。充宗授平陵士孫張仲方、
      <note>[九]師古曰：「姓士孫，名張，字仲方。」</note>
沛鄧彭祖子夏、齊衡咸長賓。張為博士，至揚州牧，光祿大夫給事中，家世傳業；彭祖，真定太傅；咸，王莽講學大夫。繇是粱丘有士孫、鄧、衡之學。</p>
   </div>
   <div>
      <p>京房受易梁人焦延壽。
      <note>[一]師古曰：「延壽其字，名贛。」</note>
延壽云嘗從孟喜問易。會喜死，房以為延壽易即孟氏學，翟牧、白生不肯，皆曰非也。至成帝時，劉向校書，考易說，以為諸易家說皆祖田何、楊叔〔元〕、
      <note>楊叔〔元〕、　王先謙說，上文云楊何字叔元，藝文志班自注同，此脫「元」字。</note>
丁將軍，大誼略同，唯京氏為異，黨焦延壽獨得隱士之說，
      <note>[二]師古曰：「黨讀曰儻。」</note>託之孟氏，不相與同。房以明
</p>
   </div>
   <pb n="3602"/>
   <div>
      <p>
災異得幸，為石顯所譖誅，自有傳。房授東海殷嘉、河東姚平、河南乘弘，
      <note>[三]師古曰：「乘，姓也，音食證反。」</note>
皆為郎、博士。繇是易有京氏之學。</p>
   </div>
   <div>
      <p>費直字長翁，東萊人也。
      <note>[一]師古曰：「費音扶味反。」</note>
治易為郎，至單父令。
      <note>[二]師古曰：「單音善。父音甫。」</note>
長於卦筮，亡章句，徒以彖象系辭十篇文言解說上下經。琅邪王璜平中能傳之。
      <note>[三]師古曰：「中讀曰仲。」</note>
璜又傳古文尚書。</p>
   </div>
   <div>
      <p>高相，沛人也。治易與費公同時，其學亦亡章句，專說陰陽災異，自言出於丁將軍。傳至相，相授子康及蘭陵毋將永。康以明易為郎，永至豫章都尉。及王莽居攝，東郡太守翟誼謀舉兵誅莽，事未發，康候知東郡有兵，私語門人，門人上書言之。後數月，翟誼兵起，莽召問，對受師高康。莽惡之，以為惑衆，斬康。繇是易有高氏學。高、費皆未嘗立於學官。</p>
   </div>
   <div>
      <p>歐陽生字和伯，千乘人也。事伏生，授倪寬。寬又受業孔安國，至御史大夫，自有傳。寬有俊材，初見武帝，語經學。上曰：「吾始以尚書為樸學，弗好，及聞寬說，可觀。」乃從寬問一篇。歐陽、大小夏侯氏學皆出於寬。寬授歐陽生子，世世相傳，至曾孫高子陽，為博士。
      <note>[一]師古曰：「名高，字子陽。」</note>
高孫地餘長賓以太子中庶子授太子，後為博士，論石渠。元帝即位，地餘侍中，貴幸，至少府。戒其子曰：「我死，官屬即送汝財物，慎毋受。汝九卿儒者子孫，以廉絜著，可以自成。」及地餘死，少府官屬共送數百萬，其子不受。天子聞而嘉之，賜錢百萬。地餘少
</p>
   </div>
   <pb n="3604"/>
   <div>
      <p>
子政為王莽講學大夫。由是尚書世有歐陽氏學。</p>
   </div>
   <div>
      <p>伏生，濟南人也，
      <note>[一]張晏曰：「名勝，伏生碑云也。」</note>
故為秦博士。孝文時，求能治尚書者，天下亡有，聞伏生治之，欲召。時伏生年九十餘，老不能行，於是詔太常，使掌故朝錯往受之。
      <note>[二]師古曰：「衞宏定古文尚書序云『伏生老，不能正言，言不可曉也，使其女傳言教錯。齊人語多與潁川異，錯所不知者凡十二三，略以其意屬讀而已。』」</note>
秦時禁書，伏生壁藏之，其後大兵起，流亡。漢定，伏生求其書，亡數十篇，獨得二十九篇，即以教於齊、魯之間。齊學者由此頗能言尚書，山東大師亡不涉尚書以教。伏生教濟南張生及歐陽生。張生為博士，而伏生孫以治尚書徵，弗能明定。是後魯周霸、雒陽賈嘉頗能言尚書云。
      <note>[三]師古曰：「嘉者，賈誼之孫也。」</note>
      </p>
   </div>
   <div>
      <p>林尊字長賓，濟南人也。事歐陽高，為博士，論石渠。後至少府、太子太傅，授平陵平當、梁陳翁生。當至丞相，自有傳。翁生信都太傅，家世傳業。由是歐陽有平、陳之學。翁生授琅邪殷崇、楚國龔勝。崇為博士，勝右扶風，自有傳。而平當授九江朱普公文、上黨鮑宣。普為博士，宣司隸校尉，自有傳。徒眾尤盛，知名者也。</p>
   </div>
   <div>
      <p>夏侯勝，其先夏侯都尉，從濟南張生受尚書，以傳族子始昌。始昌傳勝，勝又事同郡間卿。
      <note>[一]師古曰：「間音姦。」</note>
間卿者，倪寬門人。勝傳從兄子建，建又事歐陽高。勝至長信少府，建太子太傅，自有傳。由是尚書有大小夏侯之學。</p>
   </div>
   <div>
      <p>周堪字少卿，齊人也。與孔霸俱事大夏侯勝。霸為博士。堪譯官令，論於石渠，經為最高，後為太子少傅，而孔霸以太中大夫授太子。及元帝即位，堪為光祿大夫，與蕭望之並領尚書事，為石顯等所譖，皆免官。望之自殺，上愍之，乃擢堪為光祿勳，語在劉向傳。堪授牟卿及長安許商長伯。牟卿為博士。霸以帝師賜爵號襃成君，傳子光，亦事牟卿，至丞相，自有傳。由是大夏侯有孔、許之學。商善為算，著五行論曆，四至九卿，號其門人沛唐林子
</p>
   </div>
   <pb n="3605"/>
   <div>
      <p>
高為德行，平陵吳章偉君為言語，重泉王吉少音為政事，齊炔欽幼卿為文學。
      <note>[一]師古曰：「依孔子目弟子顏回以下為四科也。炔音桂。」</note>
王莽時，林、吉為九卿，自表上師冢，大夫博士郎吏為許氏學者，各從門人，會車數百兩，儒者榮之。欽、章皆為博士，徒眾尤盛。章為王莽所誅。</p>
   </div>
   <div>
      <p>張山拊字長賓，平陵人也。
      <note>[一]師古曰：「拊音膚。」</note>
事小夏侯建，為博士，論石渠，至少府。授同縣李尋、鄭寬中少君、山陽張無故子儒、信都秦恭延君、陳留假倉子驕。無故善修章句，為廣陵太傅，守小夏侯說文。恭增師法至百萬言，
      <note>[二]師古曰：「言小夏侯本所說之文不多，而秦恭又更增益，故至百萬言也。」</note>
為城陽內史。倉以謁者論石渠，至膠東相。尋善說災異，為騎都尉，自有傳。寬中有儁材，以博士授太子，成帝即位，賜爵關內侯，食邑八百戶，遷光祿大夫，領尚書事，甚尊重。會疾卒，谷永上疏曰：「臣聞聖王尊師傅，襃賢儁，顯有功，生則致其爵祿，死則異其禮諡。昔周公薨，成王葬以變禮，而當天心。
      <note>[三]師古曰：「周公死，成王欲葬之於成周，天乃雷雨以風，禾盡偃，大木斯拔。國大恐。王乃葬周公於畢，示不敢臣也。事見尚書大傳，而與古文尚書不同。」</note>
公叔文子卒，衞侯加以美諡，著為後法。
      <note>[四]師古曰：「公叔文子，衞大夫公叔發也。文子卒，其子請諡於君。君曰：『昔者衞國凶飢，夫子為粥與國之餓者，不亦惠乎？衞國有難，夫子以其死衞寡人，不亦貞乎？夫子聽衞國之政，修其班制，以與四鄰交，衞國社稷不辱，不亦文乎？謂夫子貞惠文子。』事見禮記檀弓。」</note>
近事，大司空朱邑、右扶風翁歸德茂夭年，孝宣皇帝愍冊厚賜，贊命之臣靡不激揚。
      <note>[五]師古曰：「贊，佐也。」</note>
關內侯鄭寬中有顏子之美質，包商、偃之文學，
      <note>[六]師古曰：「論語云『文學子游、子夏』。商，子夏名。偃，子游名。」</note>
嚴然總五經之眇論，立師傅之顯位，
      <note>[七]師古曰：「嚴與儼同。眇讀曰妙。」</note>
入則鄉唐虞之閎道，王法納乎聖聽，
      <note>[八]師古曰：「鄉讀曰嚮。閎，大也。言陳聖王之法，聞於天子。」</note>
出則參冢宰之重職，功列施乎政事，退食自公，私門不開，
      <note>[九]師古曰：「『退食自公』，召南羔羊詩之辭，言貶退所食之祿，而從至公之道也。」</note>
散賜九族，田畝不益，德配周召，忠合羔羊，未得登司徒，有家臣，
      <note>[一０]師古曰：「司徒，掌禮教之官，言寬中學行堪為之也。家臣，若今諸公國官及府佐也。」</note>
卒然早終，尤可悼痛！
      <note>[一一]師古曰：「卒讀曰猝。」</note>
臣愚以為宜加其葬禮，賜之令諡，
      <note>[一二]師古曰：「令，善也。」</note>以章尊
</p>
   </div>
   <pb n="3606"/>
   <div>
      <p>
師襃賢顯功之德。」上弔贈寬中甚厚。由是小夏侯有鄭、張、秦、假、李氏之學。寬中授東郡趙玄，無故授沛唐尊，恭授魯馮賓。賓為博士，尊王莽太傅，玄哀帝御史大夫，至大官，知名者也。</p>
   </div>
   <div>
      <p>孔氏有古文尚書，孔安國以今文字讀之，因以起其家逸書，得十餘篇，蓋尚書茲多於是矣。遭巫蠱，未立於學官。安國為諫大夫，授都尉朝，
      <note>[一]服虔曰：「朝名，都尉姓。」</note>
而司馬遷亦從安國問故。遷書載堯典、禹貢、洪範、微子、金縢諸篇，多古文說。都尉朝授膠東庸生。庸生授清河胡常少子，
      <note>[二]師古曰：「少子，亦常字也。」</note>
以明穀梁春秋為博士、部刺史，又傳左氏。常授虢徐敖。敖為右扶風掾，又傳毛詩，授王璜、平陵塗惲子真。子真授河南桑欽君長。王莽時，諸學皆立。劉歆為國師，璜、惲等皆貴顯。世所傳百兩篇者，出東萊張霸，分析合二十九篇以為數十，又采左氏傳、書敍為作首尾，凡百二篇。篇或數簡，文意淺陋。成帝時求其古文者，霸以能為百兩徵，以中書校之，非是。
      <note>[三]師古曰：「以霸私增加分析，故與中書之文不同也。中書，天子所藏之書也。」</note>
霸辭受父，父有弟子尉氏樊並。時太中大夫平當、侍御史周敞勸上存之。
      <note>[四]師古曰：「存者，立其學。」</note>
後樊並謀反，乃黜其書。</p>
   </div>
   <div>
      <p>申公，魯人也。少與楚元王交俱事齊人浮丘伯受詩。漢興，高祖過魯，申公以弟子從師人見于魯南宮。呂太后時，浮丘伯在長安，楚元王遣子郢與申公俱卒學。
      <note>[一]師古曰：「郢即郢客也。」</note>
元王薨，郢嗣立為楚王，令申公傅太子戊。戊不好學，病申公。
      <note>[二]師古曰：「患苦也。」</note>
及戊立為王，胥靡申公。
      <note>[三]師古曰：「胥靡，相係而作役，解具在楚元王傳也。」</note>
申公愧之，歸魯退居家教，終身不出門。復謝賓客，
      <note>[四]師古曰：「身即不出門，非受業弟子，其它賓客來者又謝遣之，不與相見也。」</note>
獨王命召之乃往。弟子自遠方至受業者千餘人，申公獨以詩經為訓故以教，亡傳，
      <note>[五]師古曰：「口說其指，不為解說之傳。」</note>
疑者則闕弗傳。蘭陵王臧既從受詩，已通，事景帝為太子少傅，免去。武帝初即位，臧乃上書宿衞，累遷，一歲至郎中令。及代趙綰亦嘗受詩申公，為御史大夫。綰、臧請立明堂以朝諸侯，不能就其事，
      <note>[六]師古曰：「就，成也。」</note>
乃言師申公。於是上使使束帛加璧，安車以蒲裹輪，駕駟迎申公，弟子兩人乘軺傳從。
      <note>[七]師古曰：「傳音張戀反。」</note>
至，見上，上問治亂之事。申公時已八十餘，老，對曰：「為治者不（至）〔在〕多言，
      <note>為治者不（至）〔在〕多言，　殿、局本都作「在」，史記同。</note>
顧力行何如耳。」
      <note>[八]師古曰：「顧，念也。力行，（為）〔謂〕勉力為行也。」
            
         
         力行，（為）〔謂〕勉力為行也。　景祐、殿本都作「謂」。
      </note>
是時上方好文辭，見申公對，默然。然已招致，既以為太中大夫，舍魯邸，
      <note>[九]師古曰：「舍，止息也。」</note>
議明堂事。太皇竇太后喜老子言，不說儒術，
      <note>[一０]師古曰：「喜音許既反。說讀曰悅。」</note>
得綰、臧之過，以讓上曰：「此欲復為新垣平也！」
      <note>[一一]師古曰：「讓，責也。」</note>
上因廢明堂事，下綰、臧吏，皆自殺。申公亦病免歸，數年卒。弟子為博士十餘人，孔安國至臨淮太守，周霸膠西內史，夏寬城陽內史，碭魯賜東海太守，蘭陵繆生長沙內史，徐偃膠西中尉，鄒人闕門慶忌膠東內史，
      <note>[一二]李奇曰：「姓闕門，名慶忌。」</note>
其治官民皆有廉節稱。其學官弟子行雖不備，而至於大夫、郎、掌故以百數。申公卒以詩、春秋授，而瑕丘江公盡能傳之，徒眾最盛。及魯許生、免中徐公，
      <note>[一三]蘇林曰：「免中，縣名也。」李奇曰：「邑名也。」師古曰：「李說是也。」</note>皆守學教
</p>
   </div>
   <pb n="3609"/>
   <div>
      <p>
授。韋賢治詩，事（博士）大江公及許生，
      <note>事（博士）大江公及許生，　景祐本無「博士」二字。　王念孫說，據晉注，景祐本是。</note>
      
         <note>[一四]晉灼曰：「大江公即瑕丘江公也。以異下博士江公，故稱大。」</note>
又治禮，至丞相。傳子玄成，以淮陽中尉論石渠，後亦至丞相。玄成及兄子賞以詩授哀帝，至大司馬車騎將軍，自有傳。由是魯詩有韋氏學。</p>
   </div>
   <div>
      <p>王式字翁思，東平新桃人也。事免中徐公及許生。式為昌邑王師。昭帝崩，昌邑王嗣立，以行淫亂廢，昌邑羣臣皆下獄誅，唯中尉王吉、郎中令龔遂以數諫減死論。式繫獄當死，治事使者責問曰：「師何以亡諫書？」式對曰：「臣以詩三百五篇朝夕授王，至於忠臣孝子之篇，未嘗不為王反復誦之也；
      <note>[一]師古曰：「復音方目反。」</note>
至於危亡失道之君，未嘗不流涕為王深陳之也。臣以三百五篇諫，是以亡諫書。」使者以聞，亦得減死論，歸家不教授。山陽張長安幼君
      <note>[二]李奇曰：「長安，名。」</note>
先事式，後東平唐長賓、沛褚少孫亦來事式，問經數篇，式謝曰：「聞之於師俱是矣，自潤色之。」
      <note>[三]師古曰：「言所聞師說具盡於此，若嫌簡略，任更潤色。」</note>
不肯復授。唐生、褚生應博士弟子選，詣博士，摳衣登堂，頌禮甚嚴，
      <note>[四]師古曰：「摳衣，謂以手內舉之，令離地也。摳音口侯反。頌讀曰容。」</note>
試誦說，有法，疑者丘蓋不言。
      <note>[五]蘇林曰：「丘蓋不言，不知之意也。」如淳曰：「齊俗以不知為丘。」師古曰：「二說皆非也。論語載孔子曰：『蓋有不知而作之者，我無是也。』欲遵此意，故效孔子自稱丘耳。蓋者，發語之辭。」</note>
諸博士驚問何師，對曰事式。皆素聞其賢，共薦式。詔除下為博士。
      <note>[六]師古曰：「下除官之書也。下音胡嫁反。」</note>
式徵來，衣博士衣而不冠，曰：「刑餘之人，何宜復充禮官？」既至，止舍中，會諸大夫博士，共持酒肉勞式，皆注意高仰之。
      <note>[七]師古曰：「勞音來到反。」</note>
博士江公世為魯詩宗，
      <note>[八]師古曰：「為魯詩者所宗師也。」</note>
至江公著孝經說，心嫉式，謂歌吹諸生曰：
      <note>[九]如淳曰：「其學官自有此法，酒坐歌吹以相樂也。」</note>
「歌驪駒。」
      <note>[一０]服虔曰：「逸詩篇名也，見大戴禮。客欲去歌之。」文潁曰：「其辭云『驪駒在門，僕夫具存；驪駒在路，僕夫整駕』也。」</note>
式曰：「聞之於師：客歌驪駒，主人歌客毋庸歸。
      <note>[一一]文穎曰：「庸，用也。主人禮未畢，且無用歸也。」</note>
今日諸君為主人，日尚早，未可也。」江翁曰：「經何以言之？」
      <note>[一二]師古曰：「於經何所有此言？」</note>
式曰：「在曲禮。」江翁曰：「何狗曲也！」
      <note>[一三]師古曰：「意怒，故妄發言。言狗者，輕賤之甚也。今流俗書本云何曲狗，妄改之也。」</note>
式恥之，陽醉逿墬。
      <note>[一四]師古曰：「逿，失據而倒也。墬，古地字。逿音徒浪反。」</note>
式客罷，讓諸生曰：「我本不欲來，
      <note>[一五]師古曰：「讓，責也。」</note>
諸生彊勸我，竟為豎子所辱！」遂謝病免歸，終於家。張生、唐生、褚生皆為博士。張生論石渠，至淮陽中尉。唐生楚太傅。由是魯詩有張、唐、褚氏之學。張生兄子游卿為諫大夫，以詩授元帝。其門人
</p>
   </div>
   <pb n="3611"/>
   <div>
      <p>
琅邪王扶為泗水中尉，陳留許晏為博士。由是張家有許氏學。初，薛廣德亦事王式，以博士論石渠，授龔舍。廣德至御史大夫，舍泰山太守，皆有傳。</p>
   </div>
   <div>
      <p>轅固，齊人也。以治詩孝景時為博士，與黃生爭論於上前。黃生曰：「湯武非受命，乃殺也。」固曰：「不然。夫桀紂荒亂，天下之心皆歸湯武，湯武因天下之心而誅桀紂，桀紂之民弗為使而歸湯武，湯武不得已而立，非受命（而）〔為〕何？」
      <note>非受命（而）〔為〕何？　景祐、殿本都作「為」。朱一新說，按注則「為」字是。</note>
      
         <note>[一]師古曰：「此非受命更何為？」</note>
黃生曰：「『冠雖敝必加於首，履雖新必貫於足。』
      <note>[二]師古曰：「語見太公六韜也。」</note>
何者？上下之分也。
      <note>[三]師古曰：「分音扶問反。」</note>
今桀紂雖失道，然君上也；湯武雖聖，臣下也。夫主有失行，臣不正言匡過以尊天子，反因過而誅之，代立南面，非殺而何？」固曰：「必若云，
      <note>[四]師古曰：「謂必如黃生之言。」</note>
是高皇帝代秦即天子之位，非邪？」於是上曰：「食肉毋食馬肝，未為不知味也；言學者毋言湯武受命，不為愚。」
      <note>[五]師古曰：「馬肝有毒，食之憙殺人，幸得無食。言湯武為殺，是背經義，故以為喻也。」</note>
遂罷。竇太后好老子書，召問固。固曰：「此家人言耳。」
      <note>[六]師古曰：「家人言僮隸之屬。」</note>
太后怒曰：「安得司空城旦書乎！」
      <note>[七]服虔曰：「道家以儒法為急，比之於律令也。」</note>
乃使固入圈擊彘。上知太后怒，而固直言無辠，乃假固利兵。
      <note>[八]師古曰：「假，給與也。利兵，兵刃之利者。」</note>
下，固刺彘正中其心，彘應手而倒。太后默然，亡以復辠。後上以固廉直，拜為清河太傅，疾免。武帝初即位，復以賢良徵。諸儒多嫉毀曰固老，罷歸之。時固己九十餘矣。公孫弘亦徵，仄目而事固。
      <note>[九]師古曰：「言深憚之。」</note>
固曰：「公孫子，務正學以言，無曲學以阿世！」諸齊以詩顯貴，皆固之弟子也。昌邑太傅夏侯始昌最明，自有傳。</p>
   </div>
   <div>
      <p>后蒼字近君，東海郯人也。事夏侯始昌。始昌通五經，蒼亦通詩禮，為博士，至少府，授翼奉、蕭望之、匡衡。奉為諫大夫，望之前將軍，衡丞相，皆有傳。衡授琅邪師丹、伏理斿君、潁川滿昌君都。君都為詹事，理高密太傅，家世傳業。丹大司空，自有傳。由是齊詩有翼、匡、師、伏之學。滿昌授九江張邯、琅邪皮容，皆至大官，徒眾尤盛。</p>
   </div>
   <div>
      <p>韓嬰，燕人也。孝文時為博士，景帝時至常山太傅。嬰推詩人之意，而作內外傳數萬言，其語頗與齊、魯間殊，然歸一也。淮南賁生受之。
      <note>[一]師古曰：「賁音肥。」</note>
燕趙間言詩者由韓生。韓生亦以易授人，推易意而為之傳。燕趙間好詩，故其易微，唯韓氏自傳之。武帝時，嬰嘗與董仲舒論於上前，其人精悍，處事分明，
      <note>[二]師古曰：「悍，勇銳。」</note>仲舒不能難也。後其孫商為博士。孝宣時，涿郡韓生其
</p>
   </div>
   <pb n="3614"/>
   <div>
      <p>
後也，以易徵，待詔殿中，曰：「所受易即先太傅所傳也。嘗受韓詩，不如韓氏易深，太傅故專傳之。」司隸校尉蓋寬饒本受易於孟喜，見涿韓生說易而好之，即更從受焉。</p>
   </div>
   <div>
      <p>趙子，河內人也。事燕韓生，授同郡蔡誼。誼至丞相，自有傳。誼授同郡食子公與王吉。吉為昌邑〔王〕中尉，
      <note>吉為昌邑〔王〕中尉，　景祐、殿本都有「王」字。</note>
自有傳。食生為博士，授泰山栗豐。吉授淄川長孫順。順為博士，豐部刺史。由是韓詩有王、食、長孫之學。豐授山陽張就，順授東海髮福，皆至大官，徒衆尤盛。</p>
   </div>
   <div>
      <p>毛公，趙人也。治詩，為河間獻王博士，授同國貫長卿。長卿授解延年。延年為阿武令，授徐敖。敖授九江陳俠，為王莽講學大夫。由是言毛詩者，本之徐敖。</p>
   </div>
   <div>
      <p>漢興，魯高堂生傳士禮十七篇，而魯徐生善為頌。
      <note>[一]蘇林曰：「漢舊儀有二郎為此頌貌威儀事。有徐氏，徐氏後有張氏，不知經，但能盤辟為禮容。天下郡國有容史，皆詣魯學之。」師古曰：「頌讀與容同。下皆類此。」</note>
孝文時，徐生以頌為禮官大夫，傳子至孫延、襄。
      <note>[二]師古曰：「延及襄二人。」</note>
襄，其資性善為頌，不能通經；延頗能，未善也。襄亦以頌為大夫，至廣陵內史。延及徐氏弟子公戶滿意、（栢）〔桓〕生、
      <note>（栢）〔桓〕生、　景祐、殿本都作「桓」。</note>
單次皆為禮官大夫。
      <note>[三]師古曰：「姓公戶，名滿意也。與桓生及單次凡三人。單音善。」</note>
而瑕丘蕭奮以禮至淮陽太守。諸言禮為頌者由徐氏。</p>
   </div>
   <div>
      <p>孟卿，東海人也。事蕭奮，以授后倉、魯閭丘卿。倉說禮數萬言，號曰后氏曲臺記，
      <note>[一]服虔曰：「在曲臺校書著記，因以為名。」師古曰：「曲臺殿在未央宮。」</note>
授沛聞人通漢子方、
      <note>[二]如淳曰：「聞人，姓也，名通漢，字子方。」</note>
梁戴德延君、戴聖次君、沛慶普孝公。孝公為東平太傅。德號大戴，為信都太傅；聖號小戴，以博士論石渠，至九江太守。由是禮有大戴、小戴、慶氏之學。通漢以太子舍人論石渠，至中山中尉。普授魯夏侯敬，又傳族子咸，為豫章太守。大戴授琅邪徐良斿卿，為博士、州牧、郡守，家世傳業。小戴授梁人橋仁季卿、楊榮子孫。
      <note>[三]師古曰：「子孫，榮之字也。」</note>
仁為大鴻臚，家世傳業，榮琅邪太守。由是大戴有徐氏，小戴有橋、楊氏之學。</p>
   </div>
   <div>
      <p>胡母生字子都，齊人也。治公羊春秋，為景帝博士。與董仲舒同業，仲舒著書稱其德。
</p>
   </div>
   <pb n="3616"/>
   <div>
      <p>
年老，歸教於齊，齊之言春秋者宗事之，公孫弘亦頗受焉。而董生為江都相，自有傳。弟子遂之者，蘭陵褚大，東平嬴公，廣川段仲，溫呂步舒。
      <note>[一]師古曰：「遂謂名位成達者。」</note>
大至梁相，步舒丞相長史，唯嬴公守學不失師法，為昭帝諫大夫，授東海孟卿、魯眭孟。孟為符節令，坐說災異誅，自有傳。</p>
   </div>
   <div>
      <p>嚴彭祖字公子，東海下邳人也。與顏安樂俱事眭孟。孟弟子百餘人，唯彭祖、安樂為明，質問疑誼，各持所見。孟曰：「春秋之意，在二子矣！」孟死，彭祖、安樂各顓門教授。
      <note>[一]師古曰：「顓與專同。專門言各自名家。」</note>
由是公羊春秋有顏、嚴之學。彭祖為宣帝博士，至河南、東郡太守。以高第入為左馮翊，遷太子太傅，廉直不事權貴。或說曰：「天時不勝人事，君以不修小禮曲意，亡貴人左右之助，經誼雖高，不至宰相。願少自勉強！」彭祖曰：「凡通經術，固當修行先王之道，何可委曲從俗，苟求富貴乎！」彭祖竟以太傅官終。授琅邪王中，為元帝少府，
      <note>[二]師古曰：「中讀曰仲。」</note>
家世傳業。中授同郡公孫文、東門雲。雲為荊州刺史，文東平太傅，徒衆尤盛。雲坐為江賊拜辱命，下獄誅。
      <note>[三]師古曰：「逢見賊而拜也。」</note>
      </p>
   </div>
   <div>
      <p>顏安樂字公孫，魯國薛人，眭孟姊子也。家貧，為學精力，官至齊郡太守丞，後為仇家所殺。安樂授淮陽泠豐次君、
      <note>[一]師古曰：「泠音零。」</note>
淄川任公。公為少府，豐淄川太守。由是顏家有泠、任之學。始貢禹事嬴公，成於眭孟，至御史大夫，疎廣事孟卿，至太子太傅，皆自有傳。廣授琅邪筦路，
      <note>[二]師古曰：「筦亦管字也。」</note>
路為御史中丞。禹授潁川堂谿惠，
      <note>[三]師古曰：「姓堂谿也。」</note>
惠授泰山冥都，
      <note>[四]師古曰：「冥音莫零反。」</note>
都為丞相史。都與路又事顏安樂，故顏氏復有筦、冥之學。路授孫寶，為大司農，自有傳。豐授馬宮、琅邪左咸。咸為郡守九卿，徒衆尤盛。（官）〔宮〕至大司徒，自有傳。
      <note>（官）〔宮〕至大司徒，自有傳。　劉攽說「官」當作「宮」。按劉說是，各本並誤。</note>
      </p>
   </div>
   <div>
      <p>瑕丘江公受穀梁春秋及詩於魯申公，傳子至孫為博士。武帝時，江公與董仲舒並。仲舒通五經，能持論，善屬文。江公吶於口，
      <note>[一]師古曰：「屬音之欲反。吶，古訥字。」</note>
上使與仲舒議，不如仲舒。而丞相公孫弘本為公羊學，比輯其議，卒用董生。
      <note>[二]師古曰：「比，次也。輯，合也。比音頻寐反。輯與集同。」</note>
於是上因尊公羊家，詔太子受公羊春秋，由是公羊大興。太子既通，復私問穀梁而善之。其後浸微，
      <note>[三]師古曰：「浸，漸也。」</note>
唯魯榮廣王孫、皓星公二人受焉。廣盡能傳其詩、春秋，高材捷敏，與公羊大師眭孟等論，數困之，
      <note>[四]師古曰：「孟等窮屈也。」</note>故好學者頗復受穀梁。沛蔡
</p>
   </div>
   <pb n="3618"/>
   <div>
      <p>
千秋少君、梁周慶幼君、丁姓子孫
      <note>[五]師古曰：「姓丁，名姓，字子孫。」</note>
皆從廣受。千秋又事皓星公，為學最篤。宣帝即位，聞衞太子好穀梁春秋，以問丞相韋賢、長信少府夏侯勝及侍中樂陵侯史高，皆魯人也，言穀梁子本魯學，公羊氏乃齊學也，宜興穀梁。時千秋為郎，召見，與公羊家並說，上善穀梁說，擢千秋為諫大夫給事中，後有過，左遷平陵令。復求能為穀梁者，莫及千秋。上愍其學且絕，乃以千秋為郎中戶將，
      <note>[六]師古曰：「戶將，官名，解在楊惲、蓋寬饒傳。」</note>
選郎十人從受。汝南尹更始翁君本自事千秋，能說矣，會千秋病死，徵江公孫為博士。劉向以故諫大夫通達待詔，受穀梁，欲令助之。江博士復死，乃徵周慶、丁姓待詔保宮，
      <note>[七]師古曰：「保宮，少府之屬宮也，本名居室。」</note>
使卒授十人。自元康中始講，至甘露元年，積十餘歲，皆明習。乃召五經名儒太子太傅蕭望之等大議殿中，平公羊、穀梁同異，各以經處是非。時公羊博士嚴彭祖、侍郎申輓、伊推、宋顯，
      <note>[八]師古曰：「輓音晚。」</note>
穀梁議郎尹更始、待詔劉向、周慶、丁姓並論。公羊家多不見從，願請內侍郎許廣，使者亦並內穀梁家中郎王亥，各五人，
      <note>[九]師古曰：「使者，謂當時詔遣監議者也。內（外）〔謂〕引入議所也。
            
         
         內（外）〔謂〕引入議所也。　景祐、殿、局本都作「謂」，此誤。
公羊家既請內許廣，而使者因並內王亥也。」</note>
議三十餘事。望之等十一人各以經誼對，多從穀梁。由是穀梁之學大盛。慶、姓皆為博士。
      <note>[一０]師古曰：「周慶、丁姓，二人也。」</note>
姓至中山太傅，授楚申章昌曼君，
      <note>[一一]李奇曰：「姓申章，名昌，字曼君。」</note>
為博士，至長沙太傅，徒衆尤盛。尹更始為諫大夫、長樂戶將，又受左氏傳，取其變理合者以為章句，傳子咸及翟方進、琅邪房鳳。咸至大司農，方進丞相，自有傳。</p>
   </div>
   <div>
      <p>房鳳字子元，不其人也。
      <note>[一]師古曰：「琅邪之縣也。其音基。」</note>
以射策乙科為太史掌故。太常舉方正，為縣令都尉，失官。大司馬票騎將軍王根奏除補長史，薦鳳明經通達，擢為光祿大夫，遷五官中郎將。時光祿勳王龔以外屬內卿，
      <note>[二]如淳曰：「卭成太后親也。內卿光祿勳治宮中。」</note>
與奉車都尉劉歆共校書，三人皆侍中。歆白左氏春秋可立，哀帝納之，以問諸儒，皆不對。歆於是數見丞相孔光，為言左氏以求助，光卒不肯。唯鳳、龔許歆，遂共移書責讓太常博士，語在歆傳。大司空師丹奏歆非毀先帝所立，上於是出龔等補吏，龔為弘農，歆河內，鳳九江太守，至青州牧。始江博士授胡常，常授梁蕭秉君房，王莽時為
</p>
   </div>
   <pb n="3620"/>
   <div>
      <p>
講學大夫。由是穀梁春秋有尹、胡、申章、房氏之學。</p>
   </div>
   <div>
      <p>漢興，北平侯張蒼及梁太傅賈誼、京兆尹張敞、太中大夫劉公子皆修春秋左氏傳。誼為左氏傳訓故，授趙人貫公，為河間獻王博士，子長卿為蕩陰令，
      <note>[一]師古曰：「蕩陰，河內之縣也。蕩音湯。」</note>
授清河張禹長子。
      <note>[二]如淳曰：「非成帝師張禹也。」</note>
禹與蕭望之同時為御史，數為望之言左氏，望之善之，上書數以稱說。後望之為太子太傅，薦禹於宣帝，徵禹待詔，未及問，會疾死。授尹更始，
      <note>[三]師古曰：「禹先授更始。」</note>
更始傳子咸及翟方進、胡常。常授黎陽賈護季君，哀帝時待詔為郎，授蒼梧陳欽子佚，以左氏授王莽，至將軍。而劉歆從尹咸及翟方進受。由是言左氏者本之賈護、劉歆。</p>
   </div>
   <div>
      <p>贊曰：自武帝立五經博士，開弟子員，設科射策，勸以官祿，訖於元始，百有餘年，傳業者寖盛，支葉藩滋，
      <note>[一]師古曰：「寖，漸也。蕃，多也。滋，益也。」</note>
一經說至百餘萬言，大師衆至千餘人，蓋祿利之路然也。
      <note>[二]師古曰：「言為經學者則受爵祿而獲其利，所以益勸。」</note>初，書唯
</p>
   </div>
   <pb n="3621"/>
   <div>
      <p>
有歐陽，禮后，易楊，春秋公羊而已。至孝宣世，復立大小夏侯尚書，大小戴禮，施、孟、梁丘易，穀梁春秋。至元帝世，復立京氏易。平帝時，又立左氏春秋、毛詩、逸禮、古文尚書，所以罔羅遺失，兼而存之，是在其中矣。
      <note>[三]如淳曰：「雖有虛妄之說，是當在其中，故兼而存之。」</note>
      </p>
   </div>
</xml>
