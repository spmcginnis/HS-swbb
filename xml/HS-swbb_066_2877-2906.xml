<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>公孫賀字子叔，北地義渠人也。賀祖父昆邪，
      <note>[一]師古曰：「昆音戶門反。」</note>
景帝時為隴西守，以將軍擊吳楚有功，封平曲侯，著書十餘篇。
      <note>[二]師古曰：「藝文志陰陽家有公孫渾邪十五篇是也。」</note>
      </p>
   </div>
   <div>
      <p>賀少為騎士，從軍數有功。自武帝為太子時，賀為舍人，及武帝即位，遷至太僕。賀夫人君孺，衛皇后姊也，賀由是有寵。元光中為輕車將軍，軍馬邑。後四歲，出雲中。後五歲，以車騎將軍從大將軍青出，有功，封南窌侯。
      <note>[一]臣瓚曰：「茂陵中書云封南奅侯，表亦作奅。」師古曰：「窌、奅二字同耳，音普教反。」</note>
後再以左將軍出定襄，無功，坐酎金，失侯。復以浮沮將軍出五原二千餘里，無功。
      <note>[二]師古曰：「沮音子閭反。」</note>
後八歲，遂代石慶為丞相，封葛繹侯。時朝廷多事，督責大臣。
      <note>[三]師古曰：「督謂察視也。」</note>
自公孫弘後，丞相李蔡、嚴青翟、趙周三人比坐事死。
      <note>[四]師古曰：「比，頻也。」</note>
石慶雖以謹得終，然數被譴。初賀引拜為丞相，不受印綬，頓首涕泣，曰：「臣本邊鄙，以鞍馬騎射為官，
</p>
   </div>
   <pb n="2878"/>
   <div>
      <p>
材誠不任宰相。」上與左右見賀悲哀，感動下泣，曰：「扶起丞相。」賀不肯起，上乃起去，賀不得已拜。出，左右問其故，賀曰：「主上賢明，臣不足以稱，恐負重責，從是殆矣。」
      <note>[五]師古曰：「殆，危也。」</note>
      </p>
   </div>
   <div>
      <p>賀子敬聲，代賀為太僕，父子並居公卿位。敬聲以皇后姊子，驕奢不奉法，征和中擅用北軍錢千九百萬，發覺，下獄。是時詔捕陽陵朱安世不能得，上求之急，賀自請逐捕安世以贖敬聲罪。上許之。後果得安世。安世者，京師大俠也，聞賀欲以贖子，笑曰：「丞相禍及宗矣。南山之竹不足受我辭，斜谷之木不足為我械。」
      <note>[一]師古曰：「斜，谷名也，其中多木。械謂桎梏也。言我方欲告丞相事，獄辭且多，械繫方久，故云然也。斜音弋奢反。」</note>
安世遂從獄中上書，告敬聲與陽石公主私通，
      <note>[二]師古曰：「武帝女。」</note>
及使人巫祭祠詛上，且上甘泉當馳道埋偶人，
      <note>[三]師古曰：「甘泉宮在北山，故欲往皆言上也。刻木為人，象人之形，謂之偶人。偶，並也，對也。」</note>
祝詛有惡言。下有司案驗賀，窮治所犯，遂父子死獄中，家族。</p>
   </div>
   <pb n="2879"/>
   <div>
      <p>巫蠱之禍起自朱安世，成於江充，遂及公主、皇后、太子，皆敗。語在江充、戾園傳。
      <note>[一]師古曰：「武五子傳敘戾太子諡戾，而置園邑，故云戾園也。」</note>
      </p>
   </div>
   <div>
      <p>劉屈氂，武帝庶兄中山靖王子也，
      <note>[一]師古曰：「屈音丘勿反，又音其勿反。」</note>
不知其始所以進。</p>
   </div>
   <div>
      <p>征和二年春，制詔御史：「故丞相賀倚舊故乘高勢而為邪，
      <note>[一]師古曰：「帝為太子，賀已為舍人，故云舊故。」</note>
興美田以利子弟賓客，不顧元元，無益邊穀，
      <note>[二]如淳曰：「戍邊卒糧乏，不能為方計以益之也。」</note>
貨賂上流，
      <note>[三]師古曰：「丞相貪冒，受賂于下，故使衆庶貨賄上流執事者也。」</note>
朕忍之久矣。終不自革，
      <note>[四]師古曰：「革，改也。」</note>
乃以邊為援，
      <note>[五]如淳曰：「使內郡自作車，耕者自轉，所以饒邊，饒邊所以行恩施，為己名援也。或曰以胡為援也。」</note>
使內郡自省作車，
      <note>[六]服虔曰：「詐令內郡自省作車轉輸也。邊屯無事之時，宜自治作車，以給軍用。」師古曰：「令郡自省減諸餘功用而作車也。省音所領反。」</note>
又令耕者自轉，
      <note>[七]文穎曰：「自輸穀於邊。」</note>
以困農煩擾畜者，重馬傷秏，武備衰減；
      <note>[八]師古曰：「重謂懷孕者也。言轉運之勞，畜產疲困，故（反）使懷孕者為之傷秏，
            
         
         故（反）使懷孕者為之傷耗，　殿本無「反」字。
以減武備也。秏音呼到反。」</note>
下吏妄賦，百姓流亡；又詐為詔書，以姦傳朱安世。
      <note>[九]師古曰：「傳，逮捕也。」</note>
獄已正於理。其以涿郡太守屈氂為左丞相，分丞相長史為兩府，以待天下遠方之選。
      <note>[一０]師古曰：「待得賢人當拜為右丞相。」</note>
夫親親任賢，周唐之道也。以澎戶二千二百封左丞相為澎侯。」
      <note>[一一]服虔曰：「澎音彭。」晉灼曰：「東海縣。」</note>
      </p>
   </div>
   <pb n="2880"/>
   <div>
      <p>其秋，戾太子為江充所譖，殺充，發兵入丞相府，屈氂挺身逃，亡其印綬。
      <note>[一]師古曰：「挺，引也。獨引身而逃難，故失印綬也。」</note>
是時上避暑在甘泉宮，丞相長史乘疾置以聞。
      <note>[二]師古曰：「置謂所置驛也。」</note>
上問「丞相何為？」對曰：「丞相祕之，未敢發兵。」上怒曰：「事籍籍如此，何謂祕也？
      <note>[三]師古曰：「籍籍猶紛紛也。」</note>
丞相無周公之風矣。周公不誅管蔡乎？」乃賜丞相璽書曰：「捕斬反省，自有賞罰。以牛車為櫓，
      <note>[四]師古曰：「櫓，楯也。遠與敵戰，故以車為櫓，用自蔽也。一說櫓，望敵之樓也。」</note>
毋接短兵，多殺傷士衆。
      <note>[五]師古曰：「用短兵則士衆多死傷。」</note>
堅閉城門，毋令反者得出。」</p>
   </div>
   <pb n="2881"/>
   <div>
      <p>太子既誅充發兵，宣言帝在甘泉病困，疑有變，姦臣欲作亂。上於是從甘泉來，幸城西建章宮，詔發三輔近縣兵，部中二千石以下，丞相兼將。太子亦遣使者撟制
      <note>[一]師古曰：「撟與矯同，其字從手。矯制，託稱詔命也。」</note>
赦長安中都官囚徒，
      <note>[二]師古曰：「京師諸官府。」</note>
發武庫兵，命少傅石德及賓客張光等分將，使長安囚如侯持節發長水及宣曲胡騎，
      <note>[三]師古曰：「長水，校名，宣曲，宮也，並胡騎所屯。今鄠縣東長水鄉即舊營校之地。」</note>
皆以裝會。侍郎莽通使長安，因追捕如侯，告胡人曰：「節有詐，勿聽也。」遂斬如侯，引騎入長安，又發輯濯士，以予大鴻臚商丘成。
      <note>[四]師古曰：「輯濯士，主用輯及濯行船者也。短曰輯，長曰濯。輯音集，字本從木，其音同耳。濯字本亦作櫂，並音直孝反。」</note>
初，漢節純赤，以太子持赤節，故更為黃旄加上以相別。太子召監北軍使者任安發北軍兵，安受節已閉軍門，不肯應太子。太子引兵去，區四市人
      <note>[五]師古曰：「區與驅同。」</note>
凡數萬衆，至長樂西闕下，逢丞相軍，合戰五日，死者數萬人，血流入溝中。
      <note>[六]師古曰：「溝，街衢之旁通水者也。」</note>
丞相附兵浸多，
      <note>[七]師古曰：「浸，漸也。」</note>
太子軍敗，南犇覆盎城門，得出。
      <note>[八]師古曰：「長安城南出東頭第一門曰覆盎城門，一號杜門。」</note>
會夜司直田仁部閉城門，坐令太子得出，丞相欲斬仁。御史大夫暴勝之謂丞相曰：「司直，吏二千石，當先請，柰何擅斬之。」丞相釋仁。
      <note>[九]師古曰：「釋，放也。」</note>
上聞而大怒，下吏責問御史大夫曰：「司直縱反者，丞相斬之，法也，大夫何以擅止之？」勝之皇恐，自殺。及北軍使者任安，坐受太子節，懷二心，司直田仁縱太子，皆要斬。上曰：「侍郎莽通獲反將如侯，長安男子景建從通獲少傅石德，可謂元功矣。
</p>
   </div>
   <pb n="2882"/>
   <div>
      <p>
大鴻臚商丘成力戰獲反將張光。其封通為重合侯，建為德侯，成為秺侯。」
      <note>[一０]孟康曰：「秺音妬，在濟陰成武，今有亭。」</note>
諸太子賓客，嘗出入宮門，皆坐誅。其隨太子發兵，以反法族。吏士劫略者，皆徙敦煌郡。
      <note>[一一]師古曰：「非其本心，然被太子劫略，故徙之也。」</note>
以太子在外，始置屯兵長安諸城門。後二十餘日，太子得於湖。語在太子傳。
      <note>[一二]師古曰：「湖，縣名。」</note>
      </p>
   </div>
   <pb n="2883"/>
   <div>
      <p>其明年，貳師將軍李廣利將兵出擊匈奴，丞相為祖道，送至渭橋，
      <note>[一]師古曰：「祖者，送行之祭，因設宴飲焉。」</note>
與廣利辭決。廣利曰：「願君侯早請昌邑王為太子。
      <note>[二]如淳曰：「漢儀注列侯為丞相，稱君侯。」師古曰：「楊惲傳丘常謂惲為君侯，是則通呼列侯之尊稱耳，非必在於丞相也。如氏之說，不為通矣。」</note>
如立為帝，君侯長何憂乎？」
      <note>[三]師古曰：「如，若也。」</note>
屈氂許諾。昌邑王者，貳師將軍女弟李夫人子也。貳師女為屈氂子妻，故共欲立焉。是時治巫蠱獄急，內者令郭穰告丞相夫人以丞相數有譴，使巫祠社，祝詛主上，有惡言，及與貳師共禱祠，欲令昌邑王為帝。有司奏請案驗，罪至大逆不道。有詔載屈氂廚車以徇，
      <note>[四]師古曰：「廚車，載食之車也。徇，行示也。」</note>
要斬東市，妻子梟首華陽街。貳師將軍妻子亦收。貳師聞之，降匈奴，宗族遂滅。</p>
   </div>
   <div>
      <p>車千秋，本姓田氏，其先齊諸田徙長陵。
      <note>[一]師古曰：「劉敬所言徙關東大族者。」</note>
千秋為高寑郎。
      <note>[二]師古曰：「高廟衞寑之郎。」</note>
會衛太子為江充所譖敗，久之，千秋上急變訟太子冤，
      <note>[三]師古曰：「所告非常，故云急變也。」</note>
曰：「子弄父兵，罪當笞；天子之子過誤殺人，當何罪哉！臣嘗夢見一白頭翁教臣言。」是時，上頗知太子惶恐無他意，乃大感寤，召見千秋。至
</p>
   </div>
   <pb n="2884"/>
   <div>
      <p>
前，千秋長八尺餘，體貌甚麗，武帝見而說之，
      <note>[四]師古曰：「說讀曰悅。」</note>
謂曰：「父子之間，人所難言也，公獨明其不然。此高廟神靈使公教我，公當遂為吾輔佐。」立拜千秋為大鴻臚。
      <note>[五]師古曰：「當其立見而即拜之，言不移時也。」</note>
數月，遂代劉屈氂為丞相，封富民侯。千秋無他材能術學，又無伐閱功勞，
      <note>[六]師古曰：「伐，積功也。閱，經歷也。」</note>
特以一言寤意，旬月取宰相封侯，世未嘗有也。後漢使者至匈奴，單于問曰：「聞漢新拜丞相，何用得之？」
      <note>[七]師古曰：「言此人何以得為相也。」</note>
使者曰：「以上書言事故。」單于曰：「苟如是，漢置丞相，非用賢也，妄一男子上書即得之矣。」使者還，道單于語。武帝以為辱命，欲下之吏。良久，乃貰之。
      <note>[八]師古曰：「貰，寬縱也，謂釋放之也。其下亦同。」</note>
      </p>
   </div>
   <div>
      <p>然千秋為人敦厚有智，居位自稱，踰於前後數公。
      <note>[一]師古曰：「言稱其職也。」</note>
初，千秋始視事，見上連年治太子獄，誅罰尤多，羣下恐懼，思欲寬廣上意，尉安衆庶。
      <note>[二]師古曰：「尉安之字，本無心也，是以漢書往往存古體字焉。」</note>乃與御史、中二千石共上壽頌德美。
</p>
   </div>
   <pb n="2885"/>
   <div>
      <p>
勸上施恩惠，緩刑罰，玩聽音樂，養志和神，為天下自虞樂。
      <note>[三]師古曰：「虞與娛同。」</note>
上報曰：「朕之不德，自左丞相與貳師陰謀逆亂，巫蠱之禍流及士大夫。
      <note>[四]師古曰：「謂與太子戰死者也。」</note>
朕日一食者累月，乃何樂之聽？痛士大夫常在心，既事不咎。
      <note>[五]師古曰：「言既往之事，不可追咎。」</note>
雖然，巫蠱始發，詔丞相、御史督二千石求捕，
      <note>[六]師古曰：「督，察視也。」</note>
廷尉治，未聞九卿廷尉有所鞫也。
      <note>[七]師古曰：「鞫，問也。」</note>
曩者，江充先治甘泉宮人，轉至未央椒房，
      <note>[八]師古曰：「椒房，殿名，皇后所居也。以椒和泥塗壁，取其溫而芳也。」</note>
以及敬聲之疇、李禹之屬謀入匈奴，有司無所發，今丞相親掘蘭臺蠱驗，所明知也。至今餘巫頗脫不止，
      <note>[九]師古曰：「言往往尚為蠱也。」</note>陰賊侵身，遠近為蠱，朕媿之甚，何壽之有？敬不舉君之觴！謹謝丞相、二千石各就館。
      <note>[一０]師古曰：「謝，告也。館，（宮）〔官〕舍也。」
            
         
         館，（宮）〔官〕舍也。　景祐、汲古、殿、局本都作「官」，此誤。
      </note>
書曰：『毋偏毋黨，王道蕩蕩。』
      <note>[一一]師古曰：「周書洪範之辭也。」</note>
毋有復言。」
      <note>[一二]師古曰：「不許其更請。」</note>
      </p>
   </div>
   <pb n="2886"/>
   <div>
      <p>後歲餘，武帝疾，立皇子鉤弋夫人男為太子，
      <note>[一]師古曰：「鉤弋，宮名也，昭帝母趙婕妤居之，故號鉤弋夫人也。」</note>
拜大將軍霍光、車騎將軍金日磾、御史大夫桑弘羊及丞相千秋，並受遺詔，輔道少主。
      <note>[二]師古曰：「道讀曰導。」</note>
武帝崩，昭帝初即位，未任聽政，
      <note>[三]師古曰：「年幼，故未堪聽政。」</note>
政事壹決大將軍光。千秋居丞相位，謹厚有重德。每公卿朝會，光謂千秋曰：「始與君侯俱受先帝遺詔，今光治內，君侯治外，宜有以教督，使光毋負天下。」
      <note>[四]師古曰：「督，視也。」</note>
千秋曰：「唯將軍留意，即天下幸甚。」終不肯有所言。光以此重之。每有吉祥嘉應，數襃賞丞相。訖昭帝世，國家少事，百姓稍益充實。始元六年，詔郡國舉賢良文學士，問以民所疾苦，於是鹽鐵之議起焉。
      <note>[五]師古曰：「議罷鹽鐵之官，令百姓皆得煮鹽鑄鐵，因總論政治得失也。」</note>
      </p>
   </div>
   <div>
      <p>千秋為相十二年，薨，諡曰定侯。初，千秋年老，上優之，朝見，得乘小車入宮殿中，故
</p>
   </div>
   <pb n="2887"/>
   <div>
      <p>
因號曰「車丞相」。子順嗣侯，官至雲中太守，宣帝時以虎牙將軍擊匈奴，坐盜增鹵獲自殺，國除。</p>
   </div>
   <div>
      <p>桑弘羊為御史大夫八年，自以為國家興榷筦之利，
      <note>[一]師古曰：「榷謂專其利使入官也。筦即管字也，義與幹同，皆謂主也。榷解在昭紀。」</note>
伐其功，
      <note>[二]師古曰：「自矜其功也。」</note>
欲為子弟得官，怨望霍光，與上官桀等謀反，遂誅滅。</p>
   </div>
   <div>
      <p>王訢，濟南人也。
      <note>[一]師古曰：「訢字與欣同。」</note>
以郡縣吏積功，稍遷為被陽令。
      <note>[二]孟康曰：「故千乘縣也。被音罷。」師古曰：「音皮彼反。」</note>
武帝末，軍旅數發，郡國盜賊羣起，繡衣御史暴勝之使持斧逐捕盜賊，以軍興從事，誅二千石以下。勝之過被陽，欲斬訢，訢已解衣伏質，
      <note>[三]師古曰：「質，鍖也，欲斬人皆伏於鍖上也。鍖音竹林反。」</note>
仰言曰：「使君顓殺生之柄，威震郡國，
      <note>[四]師古曰：「為使者，故謂之使君。使音所吏反。顓與專同。」</note>
今復斬一訢，不足以增威，不如時有所寬，以明恩貸，
      <note>[五]師古曰：「貸猶假也，言饒假之。貸音土戴反。」</note>
令盡死力。」勝之壯其言，貰不誅，因與訢相結厚。</p>
   </div>
   <pb n="2888"/>
   <div>
      <p>勝之使還，薦訢，徵為右輔都尉，守右扶風。上數出幸安定、北地，過扶風，宮館馳道脩治，供張辦。
      <note>[一]師古曰：「供音居用反。張音竹亮反。」</note>
武帝嘉之，駐車，拜訢為真，視事十餘年。昭帝時為御史大夫，代車千秋為丞相，封宜春侯。明年薨，諡曰敬侯。</p>
   </div>
   <div>
      <p>子譚嗣，以列侯與謀廢昌邑王立宣帝，
      <note>[一]師古曰：「與讀曰豫。」</note>
益封三百戶。薨，子咸嗣。王莽妻即咸女，莽篡位，宜春氏以外戚寵。
      <note>[二]張晏曰：「莽諱取同姓，故氏侯邑也。」師古曰：「此說非也。若云王氏則與莽族相涉，故以侯號稱之耳。莽本以與譚得姓不同，祖系各別，故為婚娶，既非私竊，不須避諱，諱亦不可掩也。」</note>
自訢傳國至玄孫，莽敗，乃絕。</p>
   </div>
   <div>
      <p>楊敞，華陰人也。給事大將軍莫府，為軍司馬，霍光愛厚之，稍遷至大司農。元鳳中，稻田使者燕蒼知上官桀等反謀，以告敞。敞素謹畏事，不敢言，乃移病臥。
      <note>[一]師古曰：「移病，（請以）〔謂移〕書言病。
            
         
         （請以）〔謂移〕書言病。　景祐、殿本都作「謂移」。
一曰以病而移居也。」</note>
以告諫大夫杜延年，延年以聞。蒼、延年皆封，敞以九卿不輒言，故不得侯。
      <note>[二]師古曰：「聞之不即告言也。」</note>
後遷御史大夫，代王訢為丞相，封安平侯。</p>
   </div>
   <pb n="2889"/>
   <div>
      <p>明年，昭帝崩。昌邑王徵即位，淫亂，大將軍光與車騎將軍張安世謀欲廢王更立。議既定，使大司農田延年報敞。敞驚懼，不知所言，汗出洽背，徒唯唯而已。
      <note>[一]師古曰：「唯唯，恭應之辭也，音弋癸反。」</note>
延年起至更衣，
      <note>[二]師古曰：「古者延賓必有更衣之處也。」</note>
敞夫人遽從東箱
      <note>[三]師古曰：「遽，速也。」</note>
謂敞曰：「此國大事，今大將軍議已定，使九卿來報君侯。君侯不疾應，與大將軍同心，猶與無決，
      <note>[四]師古曰：「與讀曰豫。」</note>
先事誅矣。」延年從更衣還，敞、夫人與延年參語許諾，
      <note>[五]師古曰：「三人共言，故云參語。」</note>
請奉大將軍教令，遂共廢昌邑王，立宣帝。宣帝即位月餘，敞薨，諡曰敬侯。子忠嗣，以敞居位定策安宗廟，益封三千五百戶。</p>
   </div>
   <div>
      <p>忠弟惲，字子幼，
      <note>[一]師古曰：「惲音於粉反。」</note>
以忠任為郎，補常侍騎。
      <note>[二]師古曰：「為騎郎而常侍，故謂之常侍騎也。」</note>
惲母，司馬遷女也。惲始讀外祖太史公記，頗為春秋。以材能稱。好交英俊諸儒，名顯朝廷，擢為左曹。霍氏謀反，惲先聞知，因侍中金安上以聞，召見言狀。霍氏伏誅，惲等五人皆封，惲為平通侯，遷中郎將。</p>
   </div>
   <pb n="2890"/>
   <div>
      <p>郎官故事，令郎出錢市財用，給文書，乃得出，名曰「山郎」。
      <note>[一]張晏曰：「山，財用之所出，故取名焉。」</note>
移病盡一日，輒償一沐，
      <note>[二]晉灼曰：「五日一洗沐也。」師古曰：「言出財用者，雖非休沐，常得在外也。貧者實病，皆以沐假償之也。」</note>
或至歲餘不得沐。其豪富郎，日出游戲，或行錢得善部。
      <note>[三]師古曰：「郎官之職，各有主部，故行錢財而擇其善，以招權也。」</note>
貨賂流行，傳相放效。
      <note>[四]師古曰：「放音斧往反。」</note>
惲為中郎將，罷山郎，移長度大司農，以給財用。
      <note>[五]應劭曰：「長，久也。一歲之調度也。」蘇林曰：「簿書給縑之長也。」師古曰：「應說是也。言總計一歲所須財用，及文書之調度，而移大司農，以官錢供給之，更不取於郎也。」</note>
其疾病休謁洗沐，皆以法令從事。郎、謁者有罪過，輒奏免，薦舉其高弟有行能者，至郡守九卿。郎官化之，莫不自厲，絕請謁貨賂之端，令行禁止，宮殿之內翕然同聲。由是擢為諸吏光祿勳，親近用事。</p>
   </div>
   <div>
      <p>初，惲受父財五百萬，及身封侯，皆以分宗族。後母無子，財亦數百萬，死皆予惲，惲盡復分後母昆弟。再受訾千餘萬，皆以分施。其輕財好義如此。</p>
   </div>
   <div>
      <p>惲居殿中，廉絜無私，郎官稱公平。然惲伐其行治，
      <note>[一]師古曰：「自矜其節行及政治之能也。」</note>又性刻害，好發人陰伏，同位有
</p>
   </div>
   <pb n="2891"/>
   <div>
      <p>
忤己者，必欲害之，以其能高人。由是多怨於朝廷，與太僕戴長樂相失，卒以是敗。
      <note>[二]師古曰：「卒，終也。」</note>
      </p>
   </div>
   <div>
      <p>長樂者，宣帝在民間時與相知，及即位，拔擢親近。長樂嘗使行事（隸）〔肄〕宗廟，
      <note>長樂嘗使行事（隸）〔肄〕宗廟，　景祐、殿、局本都作「肄」。注及下文同。</note>
      
         <note>[一]服虔曰：「兼行天子事，先（隸）〔肄〕習威儀也。」師古曰：「肄音弋二反。」</note>
還謂掾史曰：「我親面見受詔，副帝（隸）〔肄〕，秺侯御。」
      <note>[二]師古曰：「我副帝（隸）〔肄〕而秺侯乃為御耳。御謂御車也。秺音丁故反。」</note>
人有上書告長樂非所宜言，事下廷尉。長樂疑惲教人告之，亦上書告惲罪：「高昌侯車犇入北掖門，
      <note>[三]師古曰：「犇，古奔字也。」</note>
惲語富平侯張延壽曰：『聞前曾有犇車抵殿門，
      <note>[四]師古曰：「抵，觸也，音丁禮反。」</note>
門關折，馬死，而昭帝崩。今復如此，天時，非人力也。』左馮翊韓延壽有罪下獄，惲上書訟延壽。郎中丘常謂惲曰：『聞君侯訟韓馮翊，當得活乎？』惲曰：『事何容易！脛脛者未必全也。
      <note>[五]師古曰：「脛脛，直貌也。」</note>
我不能自保，
      <note>[六]師古曰：「言我尚不能自保，訟人何以得活。」</note>
真人所謂鼠不容穴銜窶數者也。』
      <note>[七]李奇曰：「真人，正人也。」如淳曰：「所以不容穴，坐銜窶數自妨，故不得入穴。」師古曰：「窶數，戴器也。窶音其羽反。數音山羽反。解在東方朔傳。惲自云今之訟人，亦於己有妨。」</note>
又中書謁者令宣持單于使者語，視諸將軍、中朝二千石。
      <note>[八]師古曰：「謂譯者所錄也。視讀曰示。」</note>
惲曰：『冒頓單于得漢美食好物，謂之殠惡，單于不來明甚。』
      <note>[九]師古曰：「時使者云單于欲來朝，故惲云不來。」</note>
惲上觀西閣上畫人，指桀紂畫謂樂昌侯王武曰：『天子過此，一二問其過，可以得師矣。』
      <note>[一０]師古曰：「過此謂經過此也。問其過，謂桀紂之過惡。」</note>
畫人有堯舜禹湯，不稱而舉桀紂。惲聞匈奴降者道單于見殺，惲曰：『得不肖君，大臣為畫善計不用，自令身無處所。
      <note>[一一]師古曰：「無處所謂死滅也。」</note>
若秦時但任小臣，誅殺忠良，竟以滅亡；令親任大臣，即至今耳。
      <note>[一二]師古曰：「言國祚長遠，可以至今猶不亡也。」</note>
古與今如一丘之貉。』
      <note>[一三]師古曰：「言其同類也。貉，獸名，似狐而善睡，音胡各反。」</note>
惲妄引亡國以誹謗當世，無人臣禮。又語長樂曰：『正月以來，天陰不雨，此春秋所記，夏侯君所言。
      <note>[一四]張晏曰：「夏侯勝諫昌邑王曰：『天久陰不雨，臣下必有謀上者。』春秋無久陰不雨之異也。漢史記勝所言，故曰『春秋所記』，謂說春秋災異者耳。」師古曰：「春秋有不雨事，說者因論久陰，附著之也。張謂漢史為春秋，失之
矣。」</note>行必不至
</p>
   </div>
   <pb n="2892"/>
   <div>
      <p>
河東矣。』
      <note>[一五]張晏曰：「后土祠在河東，天子歲祠之。」</note>以主上為戲語，尤悖逆絕理。</p>
   </div>
   <pb n="2893"/>
   <div>
      <p>「事下廷尉。廷尉定國考問，左驗明白，
      <note>[一]師古曰：「定國，于定國也。左，證左也，言當時在其左右見此事者也。」</note>
奏惲不服罪，而召戶將尊，
      <note>[二]蘇林曰：「直主門戶者也。」師古曰：「戶將，官名，主戶衞，屬光祿也。」</note>
欲令戒飭富平侯延壽，
      <note>[三]師古曰：「飭與敕同。富平侯張延壽也。」</note>
曰『太僕定有死罪數事，朝暮人也。
      <note>[四]師古曰：「言不久活也。」</note>
惲幸與富平侯婚姻，今獨三人坐語，侯言「時不聞惲語」，自與太僕相觸也』。
      <note>[五]師古曰：「令延壽證云惲無此語，長樂誣之也。」</note>
尊曰：『不可』。惲怒，持大刀，曰：『蒙富平侯力，得族罪！
      <note>[六]師古曰：「惲言富平侯依太僕言而證之，則我得罪至於族滅，深怨之辭也。」</note>
毋泄惲語，令太僕聞之亂餘事。』
      <note>[七]文穎曰：「勿使太僕聞惲此語。」師古曰：「亂餘事者，恐長樂心忿，更加增其餘罪狀也。」</note>
惲幸得列九卿諸吏，宿衞近臣，上所信任，與聞政事，
      <note>[八]師古曰：「與讀曰豫。」</note>
不竭忠愛，盡臣子義，而妄怨望，稱引為訞惡言，
      <note>[九]師古曰：「訞與妖同。」</note>
大逆不道，請逮捕治。」上不忍加誅，有詔皆免惲、長樂為庶人。</p>
   </div>
   <pb n="2894"/>
   <div>
      <p>惲既失爵位，家居治產業，起室宅，以財自娛。歲餘，其友人安定太守西河孫會宗，知略士也，與惲書諫戒之，為言大臣廢退，當闔門惶懼，為可憐之意，
      <note>[一]師古曰：「闔，閉也。」</note>
不當治產業，通賓客，有稱（舉）〔譽〕。
      <note>不當治產業，通賓客，有稱（舉）〔譽〕。　景祐、殿本都作「譽」。　楊樹達說作「譽」是。</note>
惲宰相子，少顯朝廷，一朝〔以〕晻昧語言見廢，
      <note>一朝〔以〕晻昧語言見廢，　殿本有「以」字。王先謙說有「以」字是。</note>
      
         <note>[二]師古曰：「晻與暗同。」</note>
內懷不服，報會宗書曰：</p>
   </div>
   <div>
      <p>惲材朽行穢，文質無所底，
      <note>[一]師古曰：「底，致也，音之履反。」</note>
幸賴先人餘業得備宿衞，遭遇時變以獲爵位，終非其任，卒與禍會。
      <note>[二]師古曰：「卒亦終也。」</note>
足下哀其愚，蒙賜書，教督以所不及，
      <note>[三]師古曰：「蒙，蔽；督，視〔也〕。」
            
         
         蒙，蔽；督，視〔也〕。　景祐、殿、局本都有「也」字。
      </note>
殷勤甚厚。然竊恨足下不深惟其終始，
      <note>[四]師古曰：「惟，思也。」</note>
而猥隨俗之毀譽也。
      <note>[五]師古曰：「猥，曲也。」</note>
言鄙陋之愚心，若逆指而文過，
      <note>[六]師古曰：「逆足下之意指，而自文飾其過。」</note>
默而息乎，恐違孔氏「各言爾志」之義，
      <note>[七]師古曰：「論語云顏回季路侍，子曰『盍各言爾志』，故惲引之。」</note>
故敢略陳其愚，唯君子察焉！</p>
   </div>
   <pb n="2895"/>
   <div>
      <p>惲家方隆盛時，乘朱輪者十人，位在列卿，爵為通侯，總領從官，與聞政事，
      <note>[一]師古曰：「與讀曰豫。」</note>
曾不能以此時有所建明，以宣德化，又不能與羣僚同心并力，陪輔朝廷之遺忘，已負竊位素餐之責久矣。
      <note>[二]師古曰：「素，空也。不稱其職，空食祿也。」</note>
懷祿貪勢，不能自退，遭遇變故，橫被口語，
      <note>[三]師古曰：「橫音胡孟反。」</note>
身幽北闕，妻子滿獄。當此之時，自以夷滅不足以塞責，
      <note>[四]師古曰：「塞，補也。」</note>
豈意得全首領，復奉先人之丘墓乎？伏惟聖主之恩，不可勝量。君子游道，樂以忘憂；小人全軀，說以忘罪。
      <note>[五]師古曰：「說讀曰悅。」</note>
竊自思念，過已大矣，行已虧矣，長為農夫以沒世矣。是故身率妻子，戮力耕桑，灌園治產，以給公上，
      <note>[六]師古曰：「充縣官之賦斂也。」</note>
不意當復用此為譏議也。</p>
   </div>
   <div>
      <p>夫人情所不能止者，聖人弗禁，故君父至尊親，
      <note>[一]師古曰：「父至親，君至尊。」</note>
送其終也，有時而既。
      <note>[二]張晏曰：「喪不過三年，臣見放逐，降居三月，復初。」師古曰：「既，已也。」</note>臣之
</p>
   </div>
   <pb n="2896"/>
   <div>
      <p>
得罪，已三年矣。田家作苦，歲時伏臘，亨羊炰羔，斗酒自勞。
      <note>[三]師古曰：「炰，毛炙肉也，即今所謂爊也。炰音步交反。爊音一高反。勞音來到反。」</note>
家本秦也，能為秦聲。婦，趙女也，雅善鼓瑟。奴婢歌者數人，酒後耳熱，仰天拊缶
      <note>[四]應劭曰：「缶，瓦器也，秦人擊之以節歌。」師古曰：「缶即今之盆類也。」</note>
而呼烏烏。
      <note>[五]師古曰：「李斯上書云：『擊甕叩缶，彈箏搏髀，而呼烏烏快耳者，真秦聲也。』是關中舊有此曲也。」</note>
其詩曰：「田彼南山，蕪穢不治，種一頃豆，落而為萁。人生行樂耳，須富貴何時！」
      <note>[六]張晏曰：「山高而在陽，人君之象也。蕪穢不治，言朝廷之荒亂也。一頃百畝，以喻百官也。言豆者，貞實之物，當在囷倉，零落在野，喻己見放棄也。萁曲而不直，言朝臣皆諂諛也。」師古曰：「萁，豆莖也，音基。須，待也。」</note>
是日也，拂衣而喜，奮褎低卬，
      <note>[七]師古曰：「褎，古衣袖字。」</note>
頓足起舞，誠淫荒無度，不知其不可也。
      <note>[八]師古曰：「自謂為可也。」</note>
惲幸有餘祿，方糴賤販貴，逐什一之利，此賈豎之事，汙辱之處，惲親行之。下流之人，衆毀所歸，不寒而栗。
      <note>[九]師古曰：「栗，竦縮也。」</note>
雖雅知惲者，猶隨風而靡，
      <note>[一０]師古曰：「言逐衆議，皆相毀也。」</note>
尚何稱譽之有！董生不云乎？「明明求仁義，常恐不能化民者，卿大夫意也；明明求財利，常恐困乏者，庶人之事也。」
      <note>[一一]師古曰：「引董仲舒之辭也。仲舒傳作皇皇也。」</note>
故「道不同，不相為謀。」
      <note>[一二]師古曰：「論語載孔子之辭，惲又引之。為音于偽反。」</note>
今子尚安得以卿大夫之制而責僕哉！</p>
   </div>
   <pb n="2897"/>
   <div>
      <p>夫西河魏土，文侯所興，有段干木、田子方之遺風，
      <note>[一]應劭曰：「段干木、田子方，魏賢人也。」</note>
漂然皆有節槩，知去就之分。
      <note>[二]師古曰：「漂然，高遠意，槩，度量也。漂音匹遙反。槩音工代反。分音扶問反。」</note>
頃者，足下離舊土，臨安定，安定山谷之間，昆戎舊壤，
      <note>[三]文穎曰：「昆夷之地也。」</note>
子弟貪鄙，豈習俗之移人哉？於今乃睹子之志矣。
      <note>[四]師古曰：「言豈隨安定貪鄙之俗而易其操乎？平生謂子為達道，今乃見子之志與我不同〔者〕也。」
            
         
         今乃見子之志與我不同〔者〕也。　景祐、殿本都有「者」字。
      </note>
方當盛漢之隆，願勉旃，毋多談。
      <note>[五]師古曰：「旃，之也。言子當自勉勵以立功名，不須多與我言也。」</note>
      </p>
   </div>
   <div>
      <p>又惲兄子安平侯譚為典屬國，謂惲曰：「西河太守建平杜侯
      <note>[一]師古曰：「杜延年。」</note>
前以罪過出，今徵為御史大夫。侯罪薄，又有功，且復用。」惲曰：「有功何益？縣官不足為盡力。」惲素與蓋寬饒、韓延壽善，譚即曰：「縣官實然，蓋司隸、韓馮翊皆盡力吏也，俱坐事誅。」會有日食變，
</p>
   </div>
   <pb n="2898"/>
   <div>
      <p>
騶馬猥佐成上書告惲
      <note>[二]如淳曰：「騶馬，以給騶使乘之。佐，主猥馬吏也。有吏有佐名成者。」</note>
「驕奢不悔過，日食之咎，此人所致。」章下廷尉案驗，得所予會宗書，宣帝見而惡之。廷尉當惲大逆無道，
      <note>[三]師古曰：「當謂處斷其罪。」</note>
要斬。妻子徙酒泉郡。譚坐不諫正惲，與相應，有怨望語，免為庶人。召拜成為郎，諸在位與惲厚善者，未央衞尉韋玄成、京兆尹張敞及孫會宗等，皆免官。</p>
   </div>
   <div>
      <p>蔡義，河內溫人也。以明經給事大將軍莫府。家貧，常步行，資禮不逮衆門下，好事者相合
      <note>[一]師古曰：「言衆斂錢物。」</note>
為義買犢車，令乘之。數歲，遷補覆盎城門候。
      <note>[二]師古曰：「門候，主候時而開閉也。」</note>
      </p>
   </div>
   <div>
      <p>久之，詔求能為韓詩者，徵義待詔，久不進見。義上疏曰：「臣山東草萊之人，行能亡所比，容貌不及衆，然而不棄人倫者，竊以聞道於先師，自託於經術也。願賜清閒之燕，
      <note>[一]師古曰：「燕，安息也。閒讀曰閑。」</note>
得盡精思於前。」上召見義，說詩，甚說之，
      <note>[二]師古曰：「下說讀曰悅。」</note>
擢為光祿大夫給事中，進授昭帝。數歲，拜為
</p>
   </div>
   <pb n="2899"/>
   <div>
      <p>
少府，遷御史大夫，代楊敞為丞相，封陽平侯。又以定策安宗廟益封，加賜黃金二百斤。</p>
   </div>
   <div>
      <p>義為丞相時年八十餘，短小無須眉，貌似老嫗，行步俛僂，
      <note>[一]師古曰：「俛即俯字也。僂，曲背也。僂音力主反。」</note>
常兩吏扶夾乃能行。時大將軍光秉政，議者或言光置宰相不選賢，苟用可顓制者。
      <note>[二]師古曰：「顓與專同。其後類此。」</note>
光聞之，謂侍中左右及官屬曰：「以為人主師當為宰相，何謂云云？
      <note>[三]師古曰：「云云，衆語，謂有不選賢之言也。」</note>
此語不可使天下聞也。」</p>
   </div>
   <div>
      <p>義為相四歲，薨，諡曰節侯。無子，國除。</p>
   </div>
   <div>
      <p>陳萬年字幼公，沛郡相人也。為郡吏，察舉，至縣令，遷廣陵太守，
      <note>[一]師古曰：「屢被察廉及舉薦，故得遷之也。」</note>
以高弟入為右扶風，遷太僕。</p>
   </div>
   <div>
      <p>萬年廉平，內行修，然善事人，賂遺外戚許、史，傾家自盡，尤事樂陵侯史高。丞相丙吉
</p>
   </div>
   <pb n="2900"/>
   <div>
      <p>
病，中二千石上謁問疾。
      <note>[一]師古曰：「上謁，若今通名也。」</note>
遣家丞出謝，謝已皆去，萬年獨留，昏夜乃歸。及吉病甚，上自臨，問以大臣行能。吉薦于定國、杜延年及萬年。萬年竟代定國為御史大夫，八歲病卒。</p>
   </div>
   <div>
      <p>子咸字子康，年十八，以萬年任為郎。有異材，抗直，數言事，刺譏近臣，書數十上，遷為左曹。萬年嘗病，召咸教戒於牀下，語至夜半，咸睡，頭觸屏風。萬年大怒，欲杖之，曰：「乃公教戒汝，汝反睡，不聽吾言，何也？」咸叩頭謝曰：「具曉所言，大要教咸讇也。」
      <note>[一]師古曰：「大要，大歸也。讇，古諂字也。」</note>
萬年乃不復言。</p>
   </div>
   <div>
      <p>萬年死後，元帝擢咸為御史中丞，總領州郡奏事，課第諸刺史，內執法殿中，公卿以下皆敬憚之。是時中書令石顯用事顓權，咸頗言顯短，顯等恨之。時槐里令朱雲殘酷殺不辜，有司舉奏，未下。
      <note>[一]師古曰：「天子未下其章也。」</note>
咸素善雲，雲從刺候，教令上書自訟。
      <note>[二]晉灼曰：「雲從咸刺探伺候事之輕重，咸因教令上書。」</note>
於是石顯微伺知之，白奏咸漏泄省中語，下獄掠治，
      <note>[三]師古曰：「掠，笞擊也，音力向反。」</note>
減死，髠為城旦，因廢。</p>
   </div>
   <pb n="2901"/>
   <div>
      <p>成帝初即位，大將軍王鳳以咸前指言石顯，有忠直節，奏請咸補長史。遷冀州刺史，奉使稱意，徵為諫大夫。復出為楚內史，北海、東郡太守。坐為京兆尹王章所薦，章誅，咸免官。起家復為南陽太守。所居以殺伐立威，豪猾吏及大姓犯法，輒論輸府，
      <note>[一]師古曰：「府謂郡之府。」</note>
以律程作司空，
      <note>[二]師古曰：「司空，主行役之官。」</note>
為地臼木杵，舂不中程，或私解脫鉗釱，衣服不如法，
      <note>[三]師古曰：「鉗在頸，釱在足，皆以鐵為之。鉗音其炎反。釱音弟。」</note>
輒加罪笞。督作劇，不勝痛，
      <note>[四]師古曰：「作程劇苦，又被督察，笞罰既多，故不勝痛也。」</note>
自絞死，歲數百千人，久者蟲出腐爛，家不得收。其治放嚴延年，其廉不如。所居調發屬縣所出食物以自奉養，
      <note>[五]師古曰：「調，徒釣反。」</note>
奢侈玉食。
      <note>[六]師古曰：「玉食，美食如玉也。」</note>
然操持掾史，
      <note>[七]師古曰：「操，執也，音（于向）〔千高〕反。」
            
         
         音（于向）〔千高〕反。　景祐、殿本都作「千高」，此誤。
      </note>
郡中長吏皆令閉門自斂，不得踰法。公移敕書曰：
      <note>[八]師古曰：「公然移書以約敕也。」</note>
「即各欲求索自快，是一郡百太守也，何得然哉！」下吏畏之，豪彊執服，
      <note>[九]師古曰：「執讀曰慹，音之涉反。」</note>
令行禁止，然亦以此見廢。咸，三公子，少顯名於朝廷，而薛宣、朱博、翟方進、孔光等仕宦絕在咸後，皆以廉儉先至公卿，而咸滯於郡守。</p>
   </div>
   <pb n="2902"/>
   <div>
      <p>時車騎將軍王音輔政，信用陳湯。咸數賂遺湯，予書曰：「即蒙子公力，得入帝城，死不恨。」
      <note>[一]師古曰：「子公，湯之字。」</note>
後竟徵入為少府。少府多寶物，屬官咸皆鉤校，發其姦臧，
      <note>[二]師古曰：「鉤音工侯反。」</note>
沒入辜榷財物。
      <note>[三]師古曰：「辜，〔罪也〕。
            
         
         辜，〔罪也〕。　景祐、殿本都有「罪也」二字。
榷，專固也。」</note>
官屬及諸中宮黃門、鉤盾、掖庭官吏，舉奏按論，畏咸，皆失氣。為少府三歲，與翟方進有隙。方進為丞相，奏「咸前為郡守，所在殘酷，毒螫加於吏民。主守盜，受所監。
      <note>[四]如淳曰：「律，主守而盜直十金，棄市。」師古曰：「受所監法，解在景紀。」</note>
而官媚邪臣陳湯以求薦舉。苟得無恥，不宜處位。」咸坐免。頃之，紅陽侯立舉咸方正，為光祿大夫給事中，方進復奏免之。後數年，立有罪就國，方進奏歸咸故郡，以憂死。</p>
   </div>
   <div>
      <p>鄭弘字穉卿，泰山剛人也。
      <note>[一]師古曰：「穉，古稚字。」</note>
兄昌字次卿，亦好學，皆明經，通法律政事。次卿為太原、涿郡太守，弘為南陽太守，皆著治迹，條教法度，為後所述。次卿用刑罰深，不如弘平。
</p>
   </div>
   <pb n="2903"/>
   <div>
      <p>
遷淮陽相，以高弟入為右扶風，京師稱之。代韋玄成為御史大夫。六歲，坐與京房論議免，語在房傳。</p>
   </div>
   <div>
      <p>贊曰：所謂鹽鐵議者，起始元中，徵文學賢良問以治亂，皆對願罷郡國鹽鐵酒榷均輸，
      <note>[一]師古曰：「酒榷均輸解在武紀及食貨志。」</note>
務本抑末，毋與天下爭利，然後〔教〕化可興。
      <note>然後〔教〕化可興，　錢大昭說南監本、閩本都有「教」字。按殿本有，景祐本無。</note>
御史大夫弘羊以為此乃所以安邊竟，制四夷，
      <note>[二]師古曰：「竟讀曰境。」</note>
國家大業，不可廢也。當時相詰難，頗有其議文。至宣帝時，汝南（相）〔桓〕寬次公
      <note>[三]師古曰：「次公者，寬之字。」</note>
治公羊春秋，
      <note>汝南（相）〔桓〕寬次公治公羊春秋，　景祐、殿、局本都作「桓」。</note>
舉為郎，至廬江太守丞，博通善屬文，推衍鹽鐵之議，增廣條目，極其論難，著數萬言，
      <note>[四]師古曰：「即今之所行鹽鐵論十卷是也。」</note>
亦欲以究治亂，成一家之法焉。其辭曰：
      <note>[五]師古曰：「謂（相）〔桓〕寬總評議其善惡。」</note>
「觀公卿賢良文學之議，『異乎吾所聞』。
      <note>[六]師古曰：「論語載子張之言，言不與己志同也，故寬引〔之〕。」
            
         
         故寬引〔之〕。　景祐本有「之」字，他本都脫。
      </note>
聞汝南朱生言，當此之時，英俊並進，賢良茂陵唐生、文學魯國萬生之徒六十有餘人咸聚闕庭，舒六藝之風，陳治平之原，知者贊其慮，仁者明其施，勇者見其斷，
      <note>[七]師古曰：「斷音丁喚反。」</note>
辯者騁其辭，齗齗焉，行行焉，
      <note>[八]師古曰：「齗齗，辯爭之貌；行行，剛彊之貌也。齗音牛斤反。行音胡浪反。」</note>
雖未詳備，斯可略觀矣。中山劉子推言王道，撟當世，反諸正，
      <note>[九]師古曰：「正曲曰撟。諸，之也。撟讀（曰）〔與〕矯同，
            
         
         撟讀（曰）〔與〕矯同，　景祐、殿、局本都作「與」。
其字從手。」</note>
彬彬然弘博君子也。
      <note>[一０]師古曰：「彬彬，文章貌也，音彼旻反。」</note>
九江祝生奮史魚之節，發憤懣，譏公卿，
      <note>[一一]師古曰：「懣音滿，又莫本反。」</note>
介然直而不撓，
      <note>[一二]師古曰：「撓，曲也，音女教反。」</note>
可謂不畏彊圉矣。桑大夫據當世，合時變，上權利之略，雖非正法，鉅儒宿學不能自解，
      <note>[一三]師古曰：「解，釋也，言理不出於弘羊也。」</note>
博物通達之士也。然攝公卿之柄，不師古始，放於末利，
      <note>[一四]師古曰：「放，縱也，謂縱心於利也。一說放，依也，音方往反。論語稱孔子曰『放於利而行，多怨』也。」</note>處非其位，行非其道，
</p>
   </div>
   <pb n="2904"/>
   <div>
      <p>
果隕其性，以及厥宗。
      <note>[一五]師古曰：「性，生也，謂與上官桀謀反誅也。」</note>
車丞相履伊呂之列，當軸處中，括囊不言，容身而去，
      <note>[一六]師古曰：「括，結也。易坤卦六四爻辭曰『括囊，無咎無譽』，言自閉慎如囊之括結也。」</note>
彼哉！彼哉！
      <note>[一七]師古曰：「論語云或問子西，孔子曰：『彼哉！彼哉！』言彼人者，無足稱也。」</note>
若夫丞相、御史兩府之士，不能正議以輔宰相，成同類，長同行，阿意苟合，以說其上，
      <note>[一八]師古曰：「說讀曰悅。」</note>
『斗筲之徒，何足選也！』」
      <note>[一九]師古曰：「筲，竹器也，容一斗。選，數也。論語云子貢問曰：『今之從政者何如？』孔子曰：『噫，斗筲之人，何足選也！』言其材器小劣，不足數也。筲音所交反。選音先阮反。噫，歎聲也。噫音於其反。」</note>
      </p>
   </div>
</xml>
