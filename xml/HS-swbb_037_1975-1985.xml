<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>季布，楚人也，為任俠有名。
      <note>[一]應劭曰：「任謂有堅完可任託以事也。」如淳曰：「相與信為任，同是非為俠。」師古曰：「任謂任使其氣力。俠之
言挾也，以權力俠輔人也。任音人禁反。俠音下頰反。」</note>
項籍使將兵，數窘漢王。
      <note>[二]如淳曰：「窘，困也。」師古曰：「窘音求閔反。」</note>
項籍滅，高祖購求布千金，敢有舍匿，罪三族。
      <note>[三]師古曰：「舍，止；匿，隱也。」</note>
布匿濮陽周氏，周氏曰：「漢求將軍急，迹且至臣家，
      <note>[四]師古曰：「迹謂尋其蹤迹也。」</note>
能聽臣，臣敢進計；卽否，願先自剄。」布許之。乃髠鉗布，衣褐，
      <note>[五]師古曰：「衣，著之也。褐，毛布之衣也。」</note>
置廣柳車中，
      <note>[六]服虔曰：「東郡謂廣轍車為廣柳車。」鄭氏曰：「作大柳衣車，若周禮喪車也。」李奇曰：「廣柳，大隆穹也。」晉灼曰：「周禮說『衣翣柳』，柳，聚也，衆飾之所聚也。此為載以喪車，欲人不知也。」師古曰：「晉、鄭二說是也。隆穹，所謂車軬者耳，非此之謂也。軬音扶晚反。」</note>
并與其家僮數十人，之魯朱家所賣之。
      <note>[七]師古曰：「朱家，魯人，見游俠傳。」</note>
朱家心知其季布也，買置田舍。乃之雒陽見汝陰侯滕公，
      <note>[八]師古曰：「夏侯嬰也，本為滕令，遂號為滕公。」</note>
說曰：「季布何罪？臣各為其主用，職耳。
      <note>[九]師古曰：「職，常也。言此乃常道也。一曰職，主掌其事也。」</note>
項氏臣豈可盡誅邪？今上始得天下，而以私怨求一人，何示不廣也！且以季布之賢，漢求之急如此，此不北走胡，南走越耳。夫忌壯士以資敵國，此伍子胥所以鞭荊平之墓也。
      <note>[一０]師古曰：「子胥，伍員也。荊卽楚也。子胥之父伍奢為平王所殺，子胥奔吳，教吳伐楚。平王已卒，其後吳師入郢，子胥掘平王之墓，取屍鞭之三百也。」</note>
君何不從容為上言之？」
      <note>[一一]師古曰：「從音千容反。」</note>
滕公心知朱家大俠，意布匿其所，乃許諾。侍間，果言如朱家指。
      <note>[一二]師古曰：「侍，侍於天子。間謂事務之隙。」</note>
上乃赦布。當是時，諸公皆多布能摧剛為柔，
      <note>[一三]師古曰：「多猶重也。」</note>
朱家亦以此名聞當世。布召見，謝，拜郎中。</p>
   </div>
   <pb n="1976"/>
   <div>
      <p>孝惠時，為中郎將。單于嘗為書嫚呂太后，
      <note>[一]師古曰：「嫚謂辭語褻污也。嫚讀與慢同。」</note>太后怒，召諸將議之。上將軍樊噲曰：
</p>
   </div>
   <pb n="1977"/>
   <div>
      <p>
「臣願得十萬衆，橫行匈奴中。」諸將皆阿呂太后，
      <note>[二]師古曰：「阿，曲也，曲從其意。」</note>
以噲言為然。布曰：「樊噲可斬也。夫以高帝兵三十餘萬，困於平城，噲時亦在其中。今噲奈何以十萬衆橫行匈奴中，面謾！
      <note>[三]師古曰：「謾，欺誑也，音嫚，又音莫連反。」</note>
且秦以事胡，陳勝等起。今瘡痍未瘳，
      <note>[四]師古曰：「痍，傷也。瘳，差也。痍音夷。瘳音丑留反。」</note>
噲又面諛，欲搖動天下。」是時殿上皆恐，太后罷朝，遂不復議擊匈奴事。</p>
   </div>
   <div>
      <p>布為河東守。孝文時，人有言其賢，召欲以為御史大夫。人又言其勇，使酒難近。
      <note>[一]應劭曰：「使酒，酗酒也。」師古曰：「言因酒霑洽而使氣也。近謂附近天子為大臣也。」</note>
至，留邸一月，
      <note>[二]師古曰：「邸，諸郡朝宿之舍在京師也。」</note>
見罷。
      <note>[三]師古曰：「既引見而罷，令還郡也。」</note>
布進曰：「臣待罪河東，陛下無故召臣，此人必有以臣欺陛下者。
      <note>[四]師古曰：「謂妄言其賢，故云欺也。」</note>
今臣至，無所受事，罷去，此人必有毀臣者。夫陛下以一人譽召臣，一人毀去臣，臣恐天下有識者聞之，有以窺陛下。」
      <note>[五]師古曰：「窺見陛下淺深也。」</note>
上默然，慙曰：「河東吾股肱郡，故特召君耳。」布之官。</p>
   </div>
   <pb n="1978"/>
   <div>
      <p>辯士曹丘生數招權顧金錢，
      <note>[一]孟康曰：「招，求也。以金錢事權貴，而求得其形勢以自炫耀也。」李奇曰：「持權屬以請人，顧以金錢也。」師古曰：「二家之說皆非也。言招求貴人威權，因以請託，故得他人顧金錢也。」</note>
事貴人趙談等，
      <note>[二]李奇曰：「宦者趙談也。」</note>
與竇長君善。
      <note>[三]服虔曰：「景帝舅。」</note>
布聞，寄書諫長君曰：「吾聞曹丘生非長者，勿與通。」及曹丘生歸，欲得書請布。
      <note>[四]師古曰：「欲得竇長君書與布，為己紹介也。」</note>
竇長君曰：「季將軍不說足下，
      <note>[五]師古曰：「說讀曰悅。」</note>
足下無往。」固請書，遂行。使人先發書，
      <note>[六]師古曰：「使人先致書於布。發，視也。」</note>
布果大怒，待曹丘。曹丘至，則揖布曰：「楚人諺曰『得黃金百，不如得季布諾』，
      <note>[七]師古曰：「諺，傳也。」</note>
足下何以得此聲梁楚之間哉？且僕與足下俱楚人，使僕游揚足下名於天下，顧不美乎？
      <note>[八]師古曰：「顧，念也。」</note>
何足下距僕之深也！」布乃大說。
      <note>[九]師古曰：「說讀曰悅。」</note>
引入，留數月，為上客，厚送之。布名所以益聞者，曹丘揚之也。</p>
   </div>
   <pb n="1979"/>
   <div>
      <p>布弟季心氣蓋關中，遇人恭謹，為任俠，方數千里，士爭為死。嘗殺人，亡吳，從爰絲匿，長事爰絲，
      <note>[一]師古曰：「絲，爰盎字。言以兄長之禮事也。」</note>
弟畜灌夫、籍福之屬。嘗為中司馬，
      <note>[二]如淳曰：「中尉之司馬。」</note>
中尉郅都不敢加。少年多時時竊借其名以行。
      <note>[三]師古曰：「詐自稱為心之賓客徒黨也。」</note>
當是時，季心以勇，布以諾，聞關中。</p>
   </div>
   <div>
      <p>布母弟丁公，
      <note>[一]晉灼曰：「楚漢春秋云薛人，名固。」師古曰：「此母弟為同母異父之弟。」</note>
為項羽將，逐窘高祖彭城西。短兵接，漢王急，顧謂丁公曰：「兩賢豈相戹哉！」
      <note>[二]孟康曰：「丁公及彭城賴齮追上，故曰兩賢也。」師古曰：「孟說非也。兩賢，高祖自謂并謂固耳，言吾與固俱是賢，豈相戹困也。故固感此言而止也。雖與賴齮俱追，而高祖獨與固言耳。」</note>
丁公引兵而還。及項王滅，丁公謁見高祖，以丁公徇軍中，
      <note>[三]師古曰：「徇，行示也，音辭俊反。」</note>
曰：「丁公為項王臣不忠，使項王失天下者也。」遂斬之，曰：「使後為人臣無傚丁公也！」</p>
   </div>
   <div>
      <p>欒布，梁人也。彭越為家人時，嘗與布游，
      <note>[一]師古曰：「家人，猶言編戶之人也。」</note>
窮困，賣庸於齊，為酒家保。
      <note>[二]孟康曰：「酒家作保。保，庸也。可保信，故謂之保。」師古曰：「謂庸作受顧也。為保，謂保可任使。」</note>
數歲別去，而布為人所略，賣為奴於燕。為其主家報仇，
      <note>[三]服虔曰：「為買者報仇也。」</note>
燕將臧荼舉以為都尉。荼為燕王，布為將。及荼反，漢擊燕，虜布。梁王彭越聞之，乃言上，請贖布為梁大夫。使於齊，未反，
      <note>[四]師古曰：「反，還也。」</note>
漢召彭越責以謀反，夷三族，梟首雒陽，下詔有收視者輒捕之。布還，奏事彭越頭下，祠而哭之。吏捕以聞。上召布罵曰：「若與彭越反邪？吾禁人勿收，若獨祠而哭之，與反明矣。
      <note>[五]師古曰：「若，汝也。」</note>
趣亨之。」
      <note>[六]師古曰：「趣讀曰促。促，急也。」</note>
方提趨湯，
      <note>[七]師古曰：「提，舉也，舉而欲投之於湯也。趨讀曰趣，趨，嚮也。」</note>
顧曰：「願一言而死。」上曰：「何言？」布曰：「方上之困彭城，敗滎陽、成皋間，項王所以不能遂西，徒以彭王居梁地，
      <note>[八]師古曰：「徒，但也。」</note>
與漢合從苦楚也。
      <note>[九]師古曰：「從音子容反。」</note>
當是之時，彭王壹顧，與楚則漢破，與漢則楚破。且垓下之會，微彭王，項氏不亡。
      <note>[一０]師古曰：「微，無也。」</note>
天下已定，彭王剖符受封，（亦）欲傳之萬世。
      <note>彭王剖符受封，（亦）欲傳之萬世。　景祐本無「亦」字。</note>
今（漢）〔帝〕壹徵兵於梁，
      <note>今（漢）〔帝〕壹徵兵於梁，　宋祁說越本「漢」作「帝」。按景祐本作「帝」。</note>
彭王病不行，而疑以為反。反形未見，以苛細誅之，臣恐功臣人人自危也。今彭王已死，臣生不如死，請就亨。」上乃釋布，拜為都尉。</p>
   </div>
   <pb n="1981"/>
   <div>
      <p>孝文時，為燕相，至將軍。布稱曰：「窮困不能辱身，非人也；富貴不能快意，非賢也。」於是嘗有德，厚報之；有怨，必以法滅之。吳楚反時，以功封為鄃侯，
      <note>[一]蘇林曰：「鄃音輸，清河縣也。」</note>
復為燕相。燕齊之間皆為立社，號曰欒公社。</p>
   </div>
   <div>
      <p>布薨，子賁嗣侯，
      <note>[一]師古曰：「賁音奔。」</note>
孝武時坐為太常犧牲不如令，國除。</p>
   </div>
   <div>
      <p>田叔，趙陘城人也。
      <note>[一]蘇林曰：「陘音刑。」</note>
其先，齊田氏也。叔好劍，學黃老術於樂鉅公。
      <note>[二]師古曰：「姓樂，名鉅也。公者，老人之稱也。」</note>
為人廉直，喜任俠。
      <note>[三]師古曰：「喜，好也，音許吏反。」</note>
游諸公，
      <note>[四]師古曰：「諸公，皆長者也。」</note>
趙人舉之趙相趙午，言之趙王張敖，以為郎中。數歲，趙王賢之，未及
</p>
   </div>
   <pb n="1982"/>
   <div>
      <p>
遷。</p>
   </div>
   <div>
      <p>會趙午、貫高等謀弒上，事發覺，漢下詔捕趙王及羣臣反者。趙有敢隨王，罪三族。唯田叔、孟舒等十餘人赭衣自髠鉗，隨王至長安。趙王敖事白，得出，
      <note>[一]師古曰：「白，明也。」</note>
廢王為宣平侯，乃進言叔等十人。上召見，與語，漢廷臣無能出其右者。
      <note>[二]師古曰：「材不勝。」</note>
上說，
      <note>[三]師古曰：「說讀曰悅。」</note>
盡拜為郡守、諸侯相。叔為漢中守十餘年。</p>
   </div>
   <div>
      <p>孝文帝初立，召叔問曰：「公知天下長者乎？」對曰：「臣何足以知之！」上曰：「公長者，宜知之。」叔頓首曰：「故雲中守孟舒，長者也。」是時孟舒坐虜大入雲中免。上曰：「先帝置孟舒雲中十餘年矣，虜常一入，孟舒不能堅守，無故士卒戰死者數百人。長者固殺人乎？」叔叩頭曰：「夫貫高等謀反，天子下明詔，趙有敢隨張王者罪三族，然孟舒自髠鉗，隨張王，
</p>
   </div>
   <pb n="1983"/>
   <div>
      <p>
以身死之，豈自知為雲中守哉！漢與楚相距，士卒罷敝，
      <note>[一]師古曰：「罷讀為疲。下亦同。」</note>
而匈奴冒頓新服北夷，來為邊寇，孟舒知士卒罷敝，不忍出言，士爭臨城死敵，如子為父，以故死者數百人，孟舒豈敺之哉！
      <note>[二]師古曰：「敺與驅同。言不敺之令戰也。敺字從攴。攴音普木反。」</note>
是乃孟舒所以為長者。」於是上曰：「賢哉孟舒！」復召以為雲中守。</p>
   </div>
   <div>
      <p>後數歲，叔坐法失官。梁孝王使人殺漢議臣爰盎，景帝召叔案梁，具得其事。還報，上曰：「梁有之乎？」對曰：「有之。」「事安在？」
      <note>[一]師古曰：「索其狀也。」</note>
叔曰：「上無以梁事為問也。
      <note>[二]師古曰：「言不須更論之也。」</note>
今梁王不伏誅，是廢漢法也；如其伏誅，太后食不甘味，臥不安席，此憂在陛下。」於是上大賢之，以為魯相。</p>
   </div>
   <div>
      <p>相初至官，民以王取其財物自言者百餘人。叔取其渠率二（千）〔十〕人笞，
      <note>叔取其渠率二（千）〔十〕人笞，　景祐、殿、局本都作「十」。王先謙說作「十」是。</note>
怒之
      <note>[一]師古曰：「渠，大也。」</note>
曰：「王非汝主邪？何敢自言主！」魯王聞之，大慙，發中府錢，使相償之。
      <note>[二]師古曰：「中府，王之財物藏也。」</note>
相曰：「王自使人償之，不爾，是王為惡而相為善也。」
      <note>[三]師古曰：「不爾，是則王為惡。」</note>
      </p>
   </div>
   <pb n="1984"/>
   <div>
      <p>魯王好獵，相常從入苑中，王輒休相就館。相常暴坐苑外，
      <note>[一]師古曰：「於外自暴露而坐。」</note>
終不休，曰：「吾王暴露，獨何為舍？」王以故不大出遊。</p>
   </div>
   <div>
      <p>數年以官卒，魯以百金祠，少子仁不受，曰：「義不傷先人名。」</p>
   </div>
   <div>
      <p>仁以壯勇為衞將軍舍人，
      <note>[一]張晏曰：「衞青也。」</note>
數從擊匈奴。衞將軍進言仁為郎中，至二千石、丞相長史，失官。後使刺三河，還，
      <note>[二]如淳曰：「為刺史於三河郡。三河謂河南、河內、河東也。」</note>
奏事稱意，拜為京輔都尉。月餘，遷司直。數歲，戾太子舉兵，仁部閉城門，令太子得亡，坐縱反者族。
      <note>[三]師古曰：「遣仁掌閉城門，乃令太子得出，故云縱反也。」</note>
      </p>
   </div>
   <div>
      <p>贊曰：以項羽之氣，而季布以勇顯名楚，身履軍搴旗者數矣，
      <note>[一]鄧展曰：「履軍，戰勝蹈履之。」李奇曰：「搴，拔也。」孟康曰：「搴，斬取也。」師古曰：「謂勝敵拔取旗也。鄧、李二說皆是。搴音騫。今流俗書本改履謂屢，而加典字，云身屢典軍，非也。」</note>
可謂壯士。及至困戹奴僇，苟活而不變，何也？
      <note>[二]師古曰：「僇，古戮字也。奴僇，謂髠鉗為奴而賣之也。」</note>
彼自負其材，受辱不羞，欲有所用其未足也，故終為漢名將。賢者誠重其死。夫婢妾賤人，感槩而自殺，非能勇也，
      <note>[三]師古曰：「感槩，謂感念局狹為小節。槩音工代反。」</note>
其畫無俚之至耳。
      <note>[四]張晏曰：「言其計畫道理無所至，故自殺耳。」蘇林曰：「俚，賴也。言其計畫無所成賴。」晉灼曰：「揚雄方言曰『俚，聊也』，許慎曰『賴也』。此為其計畫無所聊賴，至於自殺耳。」師古曰：「晉說是也。」</note>欒布哭彭
</p>
   </div>
   <pb n="1985"/>
   <div>
      <p>
越，田叔隨張敖，赴死如歸，彼誠知所處，
      <note>[五]如淳曰：「太史公曰『非死者難，處死者難』也。」</note>
雖古烈士，何以加哉！</p>
   </div>
</xml>
