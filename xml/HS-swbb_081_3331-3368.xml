<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
      <head/>
      <p>馬宮字游卿，東海戚人也。治春秋嚴氏，以射策甲科為郎，遷楚長史，免官。後為丞相史司直。師丹薦宮行能高絜，遷廷尉平，青州刺史，汝南、九江太守，所在見稱。徵為詹事，光祿勳，右將軍，代孔光為大司徒，封扶德侯。光為太師薨，宮復代光為太師，兼司徒官。</p>
   </div>
   <div>
      <p>初，宮哀帝時與丞相御史雜議帝祖母傅太后諡，及元始中，王莽發傅太后陵徙歸定陶，以民葬之，追誅前議者。宮為莽所厚，獨不及，內慙懼，上書謝罪乞骸骨。莽以太皇太后詔賜宮策曰：「太師大司徒扶德侯上書言『前以光祿勳議故定陶共王母諡，曰「婦人以夫爵尊為號，諡宜曰孝元傅皇后，稱渭陵東園。」臣知妾不得體君，卑不得敵尊，而希指雷同，詭經辟說，
      <note>[一]師古曰：「詭，違。辟讀曰僻。」</note>
以惑誤上。為臣不忠，當伏斧鉞之誅，幸蒙洒心自新，
      <note>[二]師古曰：「洒音先禮反。」</note>
又令得保首領。伏自惟念，入稱四輔，出備三公，爵為列侯，誠無顏復望闕廷，無心復居官府，無宜復食國邑。願上太師大司徒扶德侯印綬，避賢者路。』下君章有司，皆以為四輔之職為國維綱，三公之任鼎足承君，不有鮮明固守，無以居位。如君言至誠可聽，惟君之惡在洒心前，不敢文過，朕甚
</p>
   </div>
   <pb n="3366"/>
   <div>
      <p>
多之，
      <note>[三]師古曰：「多猶重也。」</note>
不奪君之爵邑，以著『自古皆有死』之義。
      <note>[四]孟康曰：「以宮上書不文過為信，不奪其爵邑。」師古曰：「論語載孔子言曰：『自古皆有死，民無信不立』，故引之。」</note>
其上太師大司徒印綬使者，以侯就弟。」王莽篡位，以宮為太子師，卒官。</p>
   </div>
   <div>
      <p>本姓馬矢，宮仕學，稱馬氏云。</p>
   </div>
   <div>
      <p>贊曰：自孝武興學，公孫弘以儒相，其後蔡義、韋賢、玄成、匡衡、張禹、翟方進、孔光、平當、馬宮及當子晏咸以儒宗居宰相位，服儒衣冠，
      <note>[一]孟康曰：「方領逢掖之衣。」</note>
傳先王語，其醞藉可也，
      <note>[二]師古曰：「醞藉，謂如醞釀及薦藉，道其寬博重厚也。醞音於問反。藉音才夜反。」</note>
然皆持祿保位，被阿諛之譏。彼以古人之迹見繩，烏能勝其任乎！
      <note>[三]如淳曰：「迹謂既明且哲也。繩謂抨彈之也。」師古曰：「古人之迹，謂直道以事人也。烏，何也。抨音普耕反。」</note>
      </p>
   </div>
</xml>
