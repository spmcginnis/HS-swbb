<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>董仲舒，廣川人也。少治春秋，孝景時為博士。下帷講誦，弟子傳以久次相授業，或莫見其面。
      <note>[一]師古曰：「言新學者但就其舊弟子受業，不必親見仲舒。」</note>
蓋三年不窺園，其精如此。
      <note>[二]師古曰：「雖有園圃，不窺視之，言專學也。」</note>
進退容止，非禮不行，學士皆師尊之。</p>
   </div>
   <div>
      <p>武帝即位，舉賢良文學之士前後百數，
      <note>[一]師古曰：「數音所具反。」</note>
而仲舒以賢良對策焉。</p>
   </div>
   <div>
      <p>制曰：朕獲承至尊休德，
      <note>[一]師古曰：「休，美也。言承先帝極尊之位至美之德也。」</note>
傳之亡窮，而施之罔極，
      <note>[二]師古曰：「罔亦無也。極，盡也。」</note>
任大而守重，是以夙夜不皇康寧，
      <note>[三]師古曰：「皇，暇也。康，樂也。」</note>
永惟萬事之統，猶懼有闕。
      <note>[四]師古曰：「永，深也。惟，思也。統，緒也。」</note>
故廣延四方之豪儁，郡國諸侯公選賢良修絜博習之士，
      <note>[五]師古曰：「郡，郡守也。國，王國也。諸侯，列侯也。郡國及諸侯，總謂四方在外者。公選，謂以公正之道選士，無偏私也。」</note>
欲聞大道之要，至論之極。
      <note>[六]師古曰：「極，中也。」</note>
今子大夫褎然為舉首，
      <note>[七]服虔曰：「子，男子之美號也。」張晏曰：「褎，進也，為舉賢良之首也。」師古曰：「褎然，盛服貌也。詩邶風旄丘之篇曰『褎如充耳』。褎音弋授反。」</note>
朕甚嘉之。子大夫其精心致思，朕垂聽而問焉。</p>
   </div>
   <pb n="2496"/>
   <div>
      <p>蓋聞五帝三王之道，改制作樂而天下洽和，百王同之。當虞氏之樂莫盛於韶，
      <note>[一]師古曰：「韶，舜樂。」</note>
於周莫盛於勺。
      <note>[二]張晏曰：「勺，周頌篇也，言能成先祖之功以養天下也。」師古曰：「勺讀與酌同。」</note>
聖王已沒，鐘鼓筦絃之聲未衰，
      <note>[三]師古曰：「筦與管字同。」</note>
而大道微缺，陵夷至虖桀紂之行，
      <note>[四]師古曰：「陵夷，言漸穨替也。解在成紀。」</note>
王道大壞矣。夫五百年之間，守文之君，當塗之士，欲則先王之法以戴翼其世者甚衆，
      <note>[五]師古曰：「翼，助也。」</note>
然猶不能反，日以仆滅，
      <note>[六]師古曰：「反，還也。還於正道也。仆，斃也，音赴。」</note>
至後王而後止，豈其所持操或誖繆而失其統與？
      <note>[七]師古曰：「操，執也。誖，乖也。統，緒也。操音千高反。與讀曰歟。後皆類此。」</note>
固天降命不可復反，必推之於大衰而後息與？
      <note>[八]師古曰：「息，止也。」</note>
烏虖！
      <note>[九]師古曰：「虖讀曰呼。嗚呼，歎辭也。」</note>
凡所為屑屑，夙興夜寐，務法上古者，又將無補與？
      <note>[一０]師古曰：「屑屑，動作之貌。補，益也。」</note>
三代受命，其符安在？災異之變，何緣而起？性命之情，或夭或壽，或仁或鄙，
      <note>[一一]師古曰：「夭壽，命也。仁鄙，性也。鄙謂不通也。」</note>
習聞其號，未燭厥理。
      <note>[一二]師古曰：「燭，照也。」</note>伊欲風流而令行，刑輕而姦
</p>
   </div>
   <pb n="2497"/>
   <div>
      <p>
改，
      <note>[一三]師古曰：「伊，惟也。」</note>
百姓和樂，政事宣昭，何脩何飭而膏露降，百穀登，
      <note>[一四]師古曰：「登，成也。」</note>
德潤四海，澤臻木，
      <note>[一五]師古曰：「臻，至也。，古草字也。」</note>
三光全，寒暑平，受天之祜，
      <note>[一六]師古曰：「祜，福也，音怙。」</note>
享鬼神之靈，
      <note>[一七]師古曰：「為鬼神所歆饗。」</note>
德澤洋溢，施虖方外，延及羣生？
      <note>[一八]師古曰：「施亦延也。洋音羊。施音弋豉反。」</note>
      </p>
   </div>
   <pb n="2498"/>
   <div>
      <p>子大夫明先聖之業，習俗化之變，終始之序，講聞高誼之日久矣，其明以諭朕。
      <note>[一]師古曰：「諭謂曉告也。」</note>
科別其條，勿猥勿并，
      <note>[二]師古曰：「猥，積也。并，合也。欲其一二疏理而言之。」</note>
取之於術，慎其所出。乃其不正不直，不忠不極，枉于執事，書之不泄，興于朕躬，毋悼後害。
      <note>[三]師古曰：「極，中也。公卿執事有不忠直而阿枉者，皆令言之。朕自發書，不有漏泄，勿懼有後害而不言也。」</note>
子大夫其盡心，靡有所隱，朕將親覽焉。</p>
   </div>
   <div>
      <p>仲舒對曰：</p>
   </div>
   <div>
      <p>陛下發德音，下明詔，求天命與情性，皆非愚臣之所能及也。臣謹案春秋之中，視前世已行之事，以觀天人相與之際，甚可畏也。國家將有失道之敗，而天乃先出災害以譴告之，
      <note>[一]師古曰：「譴，責也。」</note>
不知自省，又出怪異以警懼之，
      <note>[二]師古曰：「省，視也。」</note>
尚不知變，而傷敗乃至。以此見天心之仁愛人君而欲止其亂也。自非大亡道之世者，天盡欲扶持而全安之，事在彊勉而已矣。
      <note>[三]師古曰：「彊音其兩反。此下並同。」</note>
彊勉學問，則聞見博而知益明；彊勉行道，則德日起而大有功：此皆可使還至
</p>
   </div>
   <pb n="2499"/>
   <div>
      <p>
而（立）有效者也。
      <note>此皆可使還至而（立）有效者也。　宋祁說越本無「立」字。按景祐本亦無。</note>
      
         <note>[四]師古曰：「還讀曰旋。旋，速也。」</note>
詩曰「夙夜匪解」，
      <note>[五]師古曰：「大雅烝人之詩也。夙，早也。解讀曰懈。懈，怠也。其下亦同。」</note>
書云「茂哉茂哉！」
      <note>[六]師古曰：「虞書咎繇謨之辭也。茂，勉也。」</note>
皆彊勉之謂也。</p>
   </div>
   <div>
      <p>道者，所繇適於治之路也，
      <note>[一]師古曰：「繇讀與由同。由，從也。適，往也。」</note>
仁義禮樂皆其具也。故聖王已沒，而子孫長久安寧數百歲，此皆禮樂教化之功也。王者未作樂之時，乃用先王之樂宜於世者，而以深入教化於民。教化之情不得，雅頌之樂不成，故王者功成作樂，樂其德也。樂者，所以變民風，化民俗也；其變民也易，其化人也著。
      <note>[二]師古曰：「著，明也。易音弋豉反。著音竹筯反。」</note>
故聲發於和而本於情，接於肌膚，臧於骨髓。故王道雖微缺，而筦絃之聲未衰也。夫虞氏之不為政久矣，然而樂頌遺風猶有存者，是以孔子在齊而聞韶也。夫人君莫不欲安存而惡危亡，然而政亂國危者甚衆，所任者非其人，而所繇者非其道，
      <note>[三]師古曰：「繇讀與由同。下亦類此。」</note>
是以政日以仆滅也。夫周道衰於幽厲，非道亡也，幽厲不繇也。至於宣王，思昔先王之德，興滯補弊，明文武之功業，周道粲然復興，
</p>
   </div>
   <pb n="2500"/>
   <div>
      <p>
詩人美之而作，上天祐之，為生賢佐，後世稱誦，至今不絕。此夙夜不解行善之所致也。孔子曰「人能弘道，非道弘人」也。
      <note>[四]師古曰：「論語載孔子之言也。言明智之人則能行道。內無其質，非道所化。」</note>
故治亂廢興在於己，非天降命不可得反，其所操持誖謬失其統也。</p>
   </div>
   <div>
      <p>臣聞天之所大奉使之王者，必有非人力所能致而自至者，此受命之符也。天下之人同心歸之，若歸父母，故天瑞應誠而至。書曰「白魚入于王舟，有火復于王屋，流為烏」，
      <note>[一]師古曰：「今文尚書泰誓之辭也。謂伐紂之時有此瑞也。復，歸也，音扶目反。」</note>
此蓋受命之符也。周公曰「復哉復哉」，
      <note>[二]師古曰：「周公視火烏之瑞，乃曰：『復哉復哉！』復，報也，言周有盛德，故天報以此瑞也。亦見今文泰誓也。」</note>
孔子曰「德不孤，必有鄰」，
      <note>[三]師古曰：「論語載孔子之言也。鄰，近也。言修德者不獨空為之而已，必有近助也。」</note>
皆積善絫德之效也。
      <note>[四]師古曰：「絫，古累字。」</note>
及至後世，淫佚衰微，
      <note>[五]師古曰：「佚與逸同。」</note>
不能統理羣生，諸侯背畔，殘賊良民以爭壤土，廢德教而任刑罰。刑罰不中，則生邪氣；
      <note>[六]師古曰：「中音竹仲反。」</note>
邪氣積於下，怨惡畜於上。
      <note>[七]師古曰：「畜讀曰蓄。蓄，聚也。」</note>
上下不和，則陰陽繆盭而妖孽生矣。
      <note>[八]師古曰：「盭，古戾字。孽，災也。」</note>
此災異所緣而起也。</p>
   </div>
   <pb n="2501"/>
   <div>
      <p>臣聞命者天之令也，性者生之質也，情者人之欲也。或夭或壽，或仁或鄙，陶冶而成之，不能粹美，
      <note>[一]師古曰：「陶以喻造瓦，冶以喻鑄金也。言天之生人有似於此也。粹，純也。」</note>
有治亂之所生，故不齊也。孔子曰：「君子之德風（也），小人之德（也），
      <note>君子之德風（也），小人之德（也），　宋祁說越本無兩「也」字。按景祐本亦無。</note>
屮上之風必偃。」
      <note>[二]師古曰：「論語載孔子之言也。言人之從化，若遇風則偃仆也。」</note>
故堯舜行德則民仁壽，桀紂行暴則民鄙夭。夫上之化下，下之從上，猶泥之在鈞，唯甄者之所為；
      <note>[三]師古曰：「甄，作瓦之人也。鈞，造瓦之法其中旋轉者。甄音吉延反。」</note>
猶金之在鎔，唯冶者之所鑄。
      <note>[四]師古曰：「鎔謂鑄器之模範也。鎔音容。」</note>
「綏之斯倈，動之斯和」，此之謂也。
      <note>[五]師古曰：「論語載子貢對陳子禽之言也。綏，安也。言治國家者，安之則競來，動之則和悅耳。」</note>
      </p>
   </div>
   <div>
      <p>臣謹案春秋之文，求王道之端，得之於正。
      <note>[一]師古曰：「謂正月也，音之成反。」</note>
正次王，王次春。
      <note>[二]師古曰：「解春秋書『春王正月』之一句也。」</note>
春者，天之所為
</p>
   </div>
   <pb n="2502"/>
   <div>
      <p>
也；正者，王之所為也。其意曰，上承天之所為，而下以正其所為，正王道之端云爾。然則王者欲有所為，宜求其端於天。天道之大者在陰陽。陽為德，陰為刑；刑主殺而德主生。是故陽常居大夏，而以生育養長為事；陰常居大冬，而積於空虛不用之處。以此見天之任德不任刑也。天使陽出布施於上而主歲功，使陰入伏於下而時出佐陽；陽不得陰之助，亦不能獨成歲。終陽以成歲為名，
      <note>[三]蘇林曰：「卒以陽名歲，尚德不尚刑也。」師古曰：「謂年首稱春也。即上文所云『王次春』者是也。」</note>
此天意也。王者承天意以從事，故任德教而不任刑。刑者不可任以治世，猶陰之不可任以成歲也。為政而任刑，不順於天，故先王莫之肯為也。今廢先王德教之官，而獨任執法之吏治民，毋乃任刑之意與！
      <note>[四]師古曰：「與讀曰歟。」</note>
孔子曰：「不教而誅謂之虐。」
      <note>[五]師古曰：「論語載孔子之言。」</note>
虐政用於下，而欲德教之被四海，故難成也。</p>
   </div>
   <div>
      <p>臣謹案春秋謂一元之意，
      <note>[一]師古曰：「釋公始即位何不稱一年而言元年也。」</note>
一者萬物之所從始也，元者辭之所謂大也。
      <note>[二]師古曰：「易稱『元者善之長也』，故曰辭之所謂大也。」</note>
謂一為元者，視大始而欲正本也。
      <note>[三]師古曰：「視讀曰示。」</note>
春秋深探其本，而反自貴者始。故為人君者，正心以
</p>
   </div>
   <pb n="2503"/>
   <div>
      <p>
正朝廷，正朝廷以正百官，正百官以正萬民，正萬民以正四方。四方正，遠近莫敢不壹於正，而亡有邪氣奸其間者。
      <note>[四]師古曰：「奸，犯也，音干。」</note>
是以陰陽調而風雨時，羣生和而萬民殖，五穀孰而木茂，天地之間被潤澤而大豐美，四海之內聞盛德而皆徠臣，諸福之物，可致之祥，莫不畢至，而王道終矣。</p>
   </div>
   <div>
      <p>孔子曰：「鳳鳥不至，河不出圖，吾已矣夫！」
      <note>[一]師古曰：「論語載孔子之言。」</note>
自悲可致此物，而身卑賤不得致也。
      <note>[二]師古曰：「鳳鳥河圖，皆王者之瑞。仲尼自歎有德無位，故不至也。」</note>
今陛下貴為天子，富有四海，居得致之位，操可致之勢，
      <note>[三]師古曰：「操，執持也，音千高反。」</note>
又有能致之資，
      <note>[四]師古曰：「資，材質也。」</note>
行高而恩厚，知明而意美，愛民而好士，可謂誼主矣。然而天地未應而美祥莫至者，何也？凡以教化不立而萬民不正也。夫萬民之從利也，如水之走下，
      <note>[五]師古曰：「走音奏。」</note>
不以教化隄防之，不能止也。是故教化立而姦邪皆止者，其隄防完也；教化廢而姦邪並出，刑罰不能勝者，其隄防壞也。古之王者明於此，是故南面而治天下，莫不以教化為大務。立大學以教於國，設庠序以化於邑，
      <note>[六]師古曰：「庠序，教學之處也，所以養老而行禮焉。禮學記曰『古之教者，家有塾，黨有庠，術有序，國有學』也。」</note>
漸民以仁，摩民以誼，
      <note>[七]師古曰：「漸謂浸潤之，摩謂砥礪之也。」</note>
節民以禮，故其刑罰甚
</p>
   </div>
   <pb n="2504"/>
   <div>
      <p>
輕而禁不犯者，教化行而習俗美也。</p>
   </div>
   <div>
      <p>聖王之繼亂世也，埽除其迹而悉去之，
      <note>[一]師古曰：「去亦除也，音丘呂反。」</note>
復修教化而崇起之。教化已明，習俗已成，子孫循之，
      <note>[二]師古曰：「循，順也，順而行之。」</note>
行五六百歲尚未敗也。至周之末世，大為亡道，以失天下。秦繼其後，獨不能改，又益甚之，重禁文學，不得挾書，棄捐禮誼而惡聞之，其心欲盡滅先王之道，而顓為自恣苟簡之治，
      <note>[三]蘇林曰：「苟為簡易之治也。」師古曰：「此說非也。苟謂苟於權利也，簡謂簡於仁義也。簡易乾坤之德，豈秦所行乎？顓與專同。」</note>
故立為天子十四歲而國破亡矣。自古以倈，未嘗有以亂濟亂，大敗天下之民如秦者也。
      <note>[四]師古曰：「濟，益也。」</note>
其遺毒餘烈，至今未滅，使習俗薄惡，人民嚚頑，抵冒殊扞，
      <note>[五]文穎曰：「扞，突也。」師古曰：「口不道忠信之言為嚚。心不則德義之經為頑。抵，觸也。冒，犯也。殊，絕也。扞，距也。冒讀如字，又音莫克反。」</note>
孰爛如此之甚者也。孔子曰：「腐朽之木不可彫也，糞土之牆不可圬也。」
      <note>[六]師古曰：「論語載孔子之言也。圬，鏝也，所以泥飾牆也。言內質敗壞不（能）〔可〕修治也。
            
         
         言內質敗壞不（能）〔可〕修治也。　景祐、殿本都作「可」。王先謙說，依正文則作「可」是。
圬音一胡反。鏝音莫干反。」</note>
今漢繼秦之後，如朽木糞牆矣，雖欲善治之，亡可柰何。法出而姦生，令下而詐起，
      <note>[七]師古曰：「下音胡亞反。」</note>
如以湯止沸，抱薪救火，愈甚亡益也。竊譬之琴瑟不調，甚者必解而更張之，
</p>
   </div>
   <pb n="2505"/>
   <div>
      <p>
乃可鼓也；為政而不行，甚者必變而更化之，乃可理也。當更張而不更張，雖有良工不能善調也；當更化而不更化，雖有大賢不能善治也。故漢得天下以來，常欲善治而至今不可善治者，失之於當更化而不更化也。古人有言曰：「臨淵羨魚，不如（蛛）〔退〕而結網。」
      <note>不如（蛛）〔退〕而結網。　景祐、殿本都作「退」。</note>
      
         <note>[八]師古曰：「言當自求之。」</note>
今臨政而願治七十餘歲矣，不如退而更化；更化則可善治，善治則災害日去，福祿日來。詩云：「宜民宜人，受祿于天。」
      <note>[九]師古曰：「大雅假樂之詩也。」</note>
為政而宜於民者，固當受祿于天。夫仁誼禮知信五常之道，王者所當脩飭也；五者脩飭，故受天之祐，而享鬼神之靈，德施于方外，延及羣生也。</p>
   </div>
   <pb n="2506"/>
   <div>
      <p>天子覽其對而異焉，乃復冊之曰：</p>
   </div>
   <div>
      <p>制曰：蓋聞虞舜之時，游於巖郎之上，
      <note>[一]文穎曰：「巖郎，殿下小屋也。」晉灼曰：「堂邊廡巖郎，謂嚴峻之郎也。」師古曰：「晉說是也。」</note>
垂拱無為，而天下太平。周文王至於日昃不暇食，
      <note>[二]師古曰：「昃亦（昊）〔〕字。」
            
         
         昃亦（昊）〔〕字。　景祐、殿、局本都作「」，此誤。
      </note>
而宇內亦治。夫帝王之道，豈不同條共貫與？
      <note>[三]師古曰：「與讀曰歟。」</note>
何逸勞之殊也？</p>
   </div>
   <div>
      <p>蓋儉者不造玄黃旌旗之飾。及至周室，設兩觀，乘大路，朱干玉戚，八佾陳於庭，
      <note>[一]師古曰：「兩觀，謂闕也。大路，玉路之車也。干，盾也。戚，鉞也。朱丹其盾，玉為戚杷也。佾，列也，舞者之行列也。一列八人，天子八列，六十四人也。」</note>
而頌聲興。夫帝王之道豈異指哉？
      <note>[二]師古曰：「言意趣不同。」</note>
或曰良玉不瑑，
      <note>[三]師古曰：「瑑謂彫刻為文也，音篆。下皆類此。」</note>
又曰非文無以輔德，二端異焉。</p>
   </div>
   <pb n="2507"/>
   <div>
      <p>殷人執五刑以督姦，傷肌膚以懲惡。
      <note>[一]師古曰：「督，視責也。懲，止也。」</note>
成康不式，四十餘年
      <note>[二]師古曰：「式，用也。成康之時刑措不用。」</note>
天下不犯，囹圄空虛。秦國用之，死者甚衆，刑者相望，秏矣哀哉！
      <note>[三]師古曰：「秏，虛也。言用刑酷烈，誅殺甚衆，天下空虛也。秏音呼到反。或曰秏，不明也，言刑罰闇亂，音莫報反。」</note>
      </p>
   </div>
   <div>
      <p>烏虖！
      <note>[一]師古曰：「虖讀曰呼。」</note>
朕夙寤晨興，
      <note>[二]師古曰：「夙，早也。寤，寐之覺也。興，起也。覺音工孝反。」</note>
惟前帝王之憲，
      <note>[三]師古曰：「憲，法也。」</note>
永思所以奉至尊，章洪業，
      <note>[四]師古曰：「永，深也。章，明也。洪，大也。」</note>
皆在力本任賢。
      <note>[五]師古曰：「力本，謂勤力行於本業也。本謂農也。」</note>
今朕親耕藉田以為農先，勸孝弟，崇有德，使者冠蓋相望，問勤勞，恤孤獨，盡思極神，功烈休德未始云獲也。今陰陽錯繆，氛氣充塞，
      <note>[六]師古曰：「氛，惡氣也。充，滿也。」</note>
羣生寡遂，黎民未濟，
      <note>[七]師古曰：「遂，成也。」</note>
廉恥貿亂，賢不肖渾（淆）〔殽〕，
      <note>賢不肖渾（淆）〔殽〕，　景祐、殿、局本都作「殽」。王先謙說「淆」字後人妄改。</note>
      
         <note>[八]師古曰：「貿，易也。渾殽，雜也。貿音武又反。渾音胡本反。」</note>
未得其真，故詳延特起之士，（意）庶幾乎！
      <note>故詳延特起之士，（意）庶幾乎！　宋祁說，古浙本有「意」字，他本無。按景祐本無。</note>
      
         <note>[九]師古曰：「詳，盡也，一曰審也。」</note>
今子大夫待詔百有餘人，或道世務而未濟，稽諸上古之不同，考之于今而難行，毋乃牽於文繫而不得騁（歟）〔與〕？
      <note>毋乃牽於文繫而不得騁（歟）〔與〕？　殿本作「與」。據注作「與」是。景祐本亦誤。</note>
      
         <note>[一０]師古曰：「牽於文繫，謂懼於文吏之法。與讀曰歟。其下類此。」</note>
將所繇異術，所聞殊方與？
      <note>[一一]師古曰：「繇讀與由同。方謂道也。」</note>
各悉對，著于篇，
      <note>[一二]師古曰：「悉謂盡意而對也。」</note>
毋諱有司。
      <note>[一三]師古曰：「言不當忌畏有司而不極言。」</note>
明其指略，切磋究之，以稱朕意。
      <note>[一四]師古曰：「究，極也。磋音千何反。」</note>
      </p>
   </div>
   <pb n="2508"/>
   <div>
      <p>仲舒對曰：</p>
   </div>
   <div>
      <p>臣聞堯受命，以天下為憂，而未以位為樂也，故誅逐亂臣，務求賢聖，是以得舜、禹、稷、咼、咎繇。衆聖輔德，賢能佐職，教化大行，天下和洽，萬民皆安仁樂誼，各得其宜，動作應禮，從容中道。
      <note>[一]師古曰：「從音千容反。中音竹仲反。」</note>
故孔子曰「如有王者，必世而後仁」，此之謂也。
      <note>[二]師古曰：「論語載孔子之言也。言如有受命王者，必三十年，仁政乃成。」</note>
堯在位七十載，乃遜于位以禪虞舜。堯崩，天下不歸堯子丹朱而歸舜。舜知不可辟，
      <note>[三]師古曰：「辟讀曰避。」</note>乃即
</p>
   </div>
   <pb n="2509"/>
   <div>
      <p>
天子之位，以禹為相，因堯之輔佐，繼其統業，是以垂拱無為而天下治。孔子曰「韶盡美矣，又盡善（也）〔矣〕」，
      <note>韶盡美矣，又盡善（也）〔矣〕，　景祐本作「矣」。王念孫說，據顏注，則正文本是「矣」字。</note>
      
         <note>[四]師古曰：「論語載孔子之言。韶，舜樂也。孔子嘉舜之德，故聽其樂，而云盡善盡美矣。」</note>
此之謂也。至於殷紂，逆天暴物，殺戮賢知，殘賊百姓。伯夷、太公皆當世賢者，隱處而不為臣。守職之人皆奔走逃亡，入于河海。
      <note>[五]師古曰：「謂若鼓方叔、播鼗武、少師陽之屬也。事在禮樂志。」</note>
天下秏亂，萬民不安，
      <note>[六]師古曰：「秏，不明也，音莫報反。」</note>
故天下去殷而從周。文王順天理物，師用賢聖，是以閎夭、大顛、散宜生等亦聚於朝廷。
      <note>[七]臣瓚曰：「皆文王賢臣。」</note>
受施兆民，天下歸之，故太公起海濱而即三公也。
      <note>[八]師古曰：「濱，涯也。即，就也。濱音賓，又音頻。」</note>
當此之時，紂尚在上，尊卑昏亂，百姓散亡，故文王悼痛而欲安之，是以日昃而不暇食也。孔子作春秋，先正王而繫萬事，見素王之文焉。
      <note>[九]師古曰：「見，顯示也。」</note>
繇此觀之，
      <note>[一０]師古曰：「繇讀與由同。」</note>
帝王之條貫同，然而勞逸異者，所遇之時異也。孔子曰「武盡美矣，未盡善也」，
      <note>[一一]師古曰：「亦論語載孔子之言也。武，周武王樂也。以其用兵伐紂，故有慙德，未盡善也。」</note>
此之謂也。</p>
   </div>
   <pb n="2510"/>
   <div>
      <p>臣聞制度文采玄黃之飾，所以明尊卑，異貴賤，而勸有德也。故春秋受命所先制者，改正朔，易服色，所以應天也。然則宮室旌旗之制，有法而然者也。故孔子曰：「奢則不遜，儉則固。」
      <note>[一]師古曰：「論語載孔子之言。遜，順也。固，陋也。」</note>
儉非聖人之中制也。臣聞良玉不瑑，資質潤美，不待刻瑑，此亡異於達巷黨人不學而自知也。
      <note>[二]孟康曰：「人，項橐也。」</note>
然則常玉不瑑，不成文章；君子不學，不成其德。</p>
   </div>
   <div>
      <p>臣聞聖王之治天下也，少則習之學，長則材諸位，
      <note>[一]服虔曰：「在位當知材知日有益於政也。」應劭曰：「隨其材之優劣而授之位也。」師古曰：「應說近之。謂授之位以試其材也。」</note>
爵祿以養其德，刑罰以威其惡，故民曉於禮誼而恥犯其上。武王行大誼，平殘賊，周公作禮樂以文之，至於成康之隆，囹圄空虛四十餘年，此亦教化之漸而仁誼之流，非獨傷肌膚之效也。至秦則不然。師申商之法，行韓非之說，
      <note>[二]師古曰：「申，申不害也。商，商鞅也。」</note>
憎帝王之道，以貪狼為俗，
      <note>[三]師古曰：「狼性皆貪，故謂貪為貪狼也。」</note>
非有文德以教訓於（天）下也。
      <note>非有文德以教訓於（天）下也。　宋祁說景德本無「天」字。按景祐本亦無。</note>
誅名而不察實，
      <note>[四]師古曰：「誅，責也。」</note>
為善者不必免，而犯惡者未必刑也。是以百官皆飾（空言）虛辭而不顧實，
      <note>是以百官皆飾（空言）虛辭而不顧實，　景祐本無「空言」二字。</note>
外有事君之禮，內有背上之心，造偽飾詐，趣利無恥；又好用憯酷之吏，
      <note>[五]師古曰：「憯，痛也，音千感反。」</note>
      </p>
   </div>
   <pb n="2511"/>
   <div>
      <p>
賦斂亡度，竭民財力，百姓散亡，不得從耕織之業，羣盜並起。是以刑者甚衆，死者相望，而姦不息，俗化使然也。故孔子曰「導之以政，齊之以刑，民免而無恥」，
      <note>[六]師古曰：「論語載孔子之言也。言以政法教導之，以刑戮整齊之，則人苟免而已，無恥愧也。」</note>
此之謂也。</p>
   </div>
   <div>
      <p>今陛下并有天下，海內莫不率服，廣覽兼聽，極羣下之知，盡天下之美，至德昭然，施於方外。夜郎、康居，殊方萬里，說德歸誼，
      <note>[一]師古曰：「夜郎，西南夷也。康居，西域國也。說讀曰悅。」</note>
此太平之致也。然而功不加於百姓者，殆王心未加焉。曾子曰：「尊其所聞，則高明矣；行其所知，則光大矣。高明光大，不在於它，在乎加之意而已。」
      <note>[二]師古曰：「曾子之書也。曾子，曾參。」</note>
願陛下因用所聞，設誠於內而致行之，則三王何異哉！</p>
   </div>
   <pb n="2512"/>
   <div>
      <p>陛下親耕藉田以為農先，夙寤晨興，憂勞萬民，思惟往古，而務以求賢，此亦堯舜之用心也，然而未云獲者，士素不厲也。
      <note>[一]師古曰：「厲謂勸勉之也。一曰砥礪其行也。」</note>
夫不素養士而欲求賢，譬猶不（瑑）〔琢〕玉而求文采也。
      <note>譬猶不（瑑）〔琢〕玉而求文采也。　景祐本作「琢」。宋祁說當從此本。按通鑑亦作「琢」。</note>
故養士之大者，莫大（虐）〔虖〕太學；
      <note>故養士之大者，莫大（虐）〔虖〕太學；　景祐、汲古、殿、局本都作「虖」，此誤。</note>
太學者，賢士之所關也，
      <note>[二]師古曰：「關，由也。」</note>
教化之本原也。今以一郡一國之衆，對亡應書者，
      <note>[三]師古曰：「書謂舉賢良文學之詔書也。」</note>
是王道往往而絕也。臣願陛下興太學，置明師，以養天下之士，數考問以盡其材，則英俊宜可得矣。今之郡守、縣令，民之師帥，所使承流而宣化也；故師帥不賢，則主德不宣，恩澤不流。今吏既亡教訓於下，或不承用主上之法，暴虐百姓，與姦為市，
      <note>[四]師古曰：「言小吏有為姦欺者，守令不舉，乃反與之交易求利也。」</note>
貧窮孤弱，冤苦失職，甚不稱陛下之意。是以陰陽錯繆，氛氣充塞，羣生寡遂，黎民未濟，皆長吏不明，使至於此也。</p>
   </div>
   <div>
      <p>夫長吏多出於郎中、中郎，吏二千石子弟選郎吏，又以富訾，未必賢也。
      <note>[一]師古曰：「訾與資同。」</note>
且古所謂功者，以任官稱職為差，
      <note>[二]師古曰：「差，次也。」</note>
非（所）謂積日絫久也。
      <note>且古所謂功者，以任官稱職為差，非（所）謂積日絫久也。　景祐本無下「所」字。王念孫說下「所」字涉上「所」字而衍。</note>故小材雖絫日，不離於小官；賢
</p>
   </div>
   <pb n="2513"/>
   <div>
      <p>
材雖未久，不害為輔佐。
      <note>[三]師古曰：「害猶妨也。」</note>
是以有司竭力盡知，務治其業而以赴功。今則不然。（累）〔絫〕日以取貴，
      <note>（累）〔絫〕日以取貴，　景祐本亦作「累」。殿本作「絫」，則與上文一致。</note>
積久以致官，是以廉恥貿亂，賢不肖渾殽，未得其真。臣愚以為使諸列侯、郡守、二千石各擇其吏民之賢者，歲貢各二人以給宿衞，且以觀大臣之能；所貢賢者有賞，所貢不肖者有罰。夫如是，諸侯、吏二千石皆盡心於求賢，天下之士可得而官使也。
      <note>[四]師古曰：「授之以官，以使其材也。」</note>
徧得天下之賢人，則三王之盛易為，而堯舜之名可及也。毋以日月為功，實試賢能為上，量材而授官，錄德而定位，
      <note>[五]師古曰：「錄謂存視也。」</note>
則廉恥殊路，賢不肖異處矣。陛下加惠，寬臣之罪，令勿牽制於文，使得切磋究之，臣敢不盡愚！</p>
   </div>
   <div>
      <p>於是天子復冊之。</p>
   </div>
   <div>
      <p>制曰：蓋聞「善言天者必有徵於人，
      <note>[一]師古曰：「徵，證也。」</note>
善言古者必有驗於今」。故朕垂問乎天人之應，上嘉唐虞，下悼桀紂，寖微寖滅寖明寖昌之道，
      <note>[二]師古曰：「寖，古浸字。寖，漸也。」</note>虛心以改。今子大夫明於陰陽
</p>
   </div>
   <pb n="2514"/>
   <div>
      <p>
所以造化，習於先聖之道業，然而文采未極，豈惑虖當世之務哉？條貫靡竟，統紀未終，意朕之不明與？聽若眩與？
      <note>[三]師古曰：「眩，惑也，音郡縣之縣。與讀皆曰歟。」</note>
夫三王之教所祖不同，而皆有失，
      <note>[四]師古曰：「祖，始也。」</note>
或謂久而不易者道也，意豈異哉？今子大夫既已著大道之極，陳治亂之端矣，其悉之究之，孰之復之。
      <note>[五]師古曰：「悉，盡也。究，竟也。復，反復重言之也。復音扶目反。」</note>
詩不云虖？「嗟爾君子，毋常安息，神之聽之，介爾景福。」
      <note>[六]師古曰：「小雅小明之詩也。安息，安處也。介，助也。景，大也。言人君不當苟自安處而已，若能靖恭其位，直道而行，則神聽而知之，助以大福也。」</note>
朕將親覽焉，子大夫其茂明之。
      <note>[七]師古曰：「茂，勉也。」</note>
      </p>
   </div>
   <div>
      <p>仲舒復對曰：</p>
   </div>
   <div>
      <p>臣聞論語曰：「有始有卒者，其唯聖人虖！」
      <note>[一]師古曰：「論語載孔子之言。卒，終也，言終始如一者，唯聖人能之。」</note>
今陛下幸加惠，留聽於承學之臣，
      <note>[二]師古曰：「言轉承師說而學之，蓋謙辭也。」</note>
復下明冊，以切其意，而究盡聖德，非愚臣之所能具也。前所上對，條貫靡竟，統
</p>
   </div>
   <pb n="2515"/>
   <div>
      <p>
紀不終，辭不別白，指不分明，此臣淺陋之罪也。</p>
   </div>
   <div>
      <p>冊曰：「善言天者必有徵於人，善言古者必有驗於今。」臣聞天者羣物之祖也，故徧覆包函而無所殊，
      <note>[一]師古曰：「函與含同。殊，異也。」</note>
建日月風雨以和之，經陰陽寒暑以成之。故聖人法天而立道，亦溥愛而亡私，
      <note>[二]師古曰：「溥，徧也，音普。」</note>
布德施仁以厚之，設誼立禮以導之。春者天之所以生也，仁者君之所以愛也；夏者天之所以長也，德者君之所以養也；霜者天之所以殺也，刑者君之所以罰也。繇此言之，
      <note>[三]師古曰：「繇讀與由同。下皆類此。」</note>
天人之徵，古今之道也。孔子作春秋，上揆之天道，下質諸人情，參之於古，考之於今。故春秋之所譏，災害之所加也；春秋之所惡，怪異之所施也。書邦家之過，兼災異之變，以此見人之所為，其美惡之極，乃與天地流通而往來相應，此亦言天之一端也。古者修教訓之官，務以德善化民，民已大化之後，天下常亡一人之獄矣。今世廢而不脩，亡以化民，民以故棄行誼而死財利，是以犯法而罪多，一歲之獄以萬千數。以此見古之不可不用也，
      <note>[四]師古曰：「古謂古法也。」</note>
故春秋變古則譏之。天令之謂命，命非聖人不行；質樸之謂性，性非教化不成；人欲之謂情，情非度制不節。是故王者上謹於承天意，以順命也；下務明教化民，以成性也；正法度之宜，別上下之序，以防欲也：脩
</p>
   </div>
   <pb n="2516"/>
   <div>
      <p>
此三者，而大本舉矣。人受命於天，固超然異於羣生，入有父子兄弟之親，出有君臣上下之誼，會聚相遇，則有耆老長幼之施；
      <note>[五]師古曰：「施，設也，陳設其序。」</note>
粲然有文以相接，
      <note>[六]師古曰：「粲，明貌。」</note>
驩然有恩以相愛，此人之所以貴也。生五穀以食之，桑麻以衣之，
      <note>[七]師古曰：「食讀曰飤。衣音於既反。」</note>
六畜以養之，服牛乘馬，圈豹檻虎，是其得天之靈，貴於物也。故孔子曰：「天地之性人為貴。」
      <note>[八]師古曰：「孝經載孔子之言也。性，生也。」</note>
明於天性，知自貴於物；知自貴於物，然後知仁誼；知仁誼，然後重禮節；重禮節，然後安處善；
      <note>[九]師古曰：「處於善道以為安。」</note>
安處善，然後樂循理；
      <note>[一０]師古曰：「循，順也。」</note>
樂循理，然後謂之君子。故孔子曰「不知命，亡以為君子」，
      <note>[一一]師古曰：「論語載孔子之言也。」</note>
此之謂也。</p>
   </div>
   <pb n="2517"/>
   <div>
      <p>冊曰：「上嘉唐虞，下悼桀紂，寖微寖滅寖明寖昌之道，虛心以改。」臣聞衆少成多，積小致鉅，
      <note>[一]師古曰：「鉅，大也。」</note>
故聖人莫不以晻致明，以微致顯。
      <note>[二]師古曰：「晻與暗同。」</note>
是以堯發於諸侯，
      <note>[三]師古曰：「謂從唐侯升天子之位。」</note>
舜興虖深山，
      <note>[四]孟康曰：「舜耕於歷山。」</note>
非一日而顯也，蓋有漸以致之矣。言出於己，不可塞也；行發於身，不可掩也。言行，治之大者，君子之所以動天地也。故盡小者大，慎微者著。
      <note>[五]師古曰：「能盡衆小，則致高大；能慎至微，則著明也。」</note>
詩云：「惟此文王，小心翼翼。」
      <note>[六]師古曰：「大雅大明之詩也。翼翼，恭肅貌。」</note>
故堯兢兢日行其道，而舜業業日致其孝，
      <note>[七]師古曰：「兢兢，戒慎也。業業，危懼也。」</note>
善積而名顯，德章而身尊，此其寖明寖昌之道也。積善在身，猶長日加益，而人不知也；
      <note>[八]師古曰：「長言身形之脩短，自幼及壯也。」</note>
積惡在身，猶火之銷膏，而人不見也。非明虖情性察虖流俗者，孰能知之？此唐虞之所以得令名，而桀紂之可為悼懼者也。夫善惡之相從，如景鄉之應形聲也。
      <note>[九]師古曰：「鄉讀曰響。」</note>
故桀紂暴謾，
      <note>[一０]師古曰：「謾與慢同。」</note>
讒賊並進，賢知隱伏，惡日顯，國日亂，晏然自以如日在天，
      <note>[一一]師古曰：「晏然，自安意也。如日在天，言終不墜亡也。」</note>
終陵夷而大壞。夫暴逆不仁者，非一日而亡也，亦以漸至，故桀、紂雖亡道，然猶享國十餘年，此其寖微寖滅之道也。</p>
   </div>
   <pb n="2518"/>
   <div>
      <p>冊曰：「三王之教所祖不同，而皆有失，或謂久而不易者道也，意豈異哉？」臣聞夫樂而不亂復而不厭者謂之道；
      <note>[一]師古曰：「復謂反復行之也，音扶目反。」</note>
道者萬世亡弊，弊者道之失也。
      <note>[二]師古曰：「言有弊非道，由失道故有弊。」</note>
先王之道必有偏而不起之處，故政有眊而不行，
      <note>[三]師古曰：「眊，不明也，音莫報反。」</note>
舉其偏者以補其弊而已矣。三王之道所祖不同，非其相反，將以捄溢扶衰，所遭之變然也。
      <note>[四]師古曰：「捄，古救字。」</note>
故孔子曰：「亡為而治者，其舜虖！」
      <note>[五]師古曰：「論語載孔子之言。」</note>
改正朔，易服色，以順天命而已；其餘盡循堯道，何更為哉！故王者有改制之名，亡變道之實。然夏上忠，殷上敬，周上文者，所繼之捄，當用此也。
      <note>[六]師古曰：「繼謂所受先代之次也。救謂救其弊也。」</note>
孔子曰：「殷因於夏禮，所損益可知也；周因於殷禮，所損益可知也；其或繼周者，雖百世可知也。」
      <note>[七]師古曰：「論語載孔子之言。謂忠敬與文因循為教，立政垂則，不遠此也。」</note>
此言百王之用，以此三者矣。夏因於虞，而獨不言所損益者，其道如一而所上同也。道之
</p>
   </div>
   <pb n="2519"/>
   <div>
      <p>
大原出於天，天不變，道亦不變，是以禹繼舜，舜繼堯，三聖相受而守一道，亡救弊之政也，
      <note>[八]師古曰：「言政和平，不須救弊也。」</note>
故不言其所損益也。繇是觀之，繼治世者其道同，繼亂世者其道變。今漢繼大亂之後，若宜少損周之文致，
      <note>[九]師古曰：「致，至極也。」</note>
用夏之忠者。</p>
   </div>
   <div>
      <p>陛下有明德嘉道，愍世俗之靡薄，悼王道之不昭，
      <note>[一]師古曰：「靡，散也。薄，輕也。昭，明也。」</note>
故舉賢良方正之士，論（誼）〔議〕考問，
      <note>論（誼）〔議〕考問，　王先謙說此「誼」字不可通，蓋涉下「誼」字而誤。治要引作「論議考問」，當從之。</note>
將欲興仁誼之休德，明帝王之法制，
      <note>[二]師古曰：「休，美也。」</note>
建太平之道也。臣愚不肖，述所聞，誦所學，道師之言，厪能勿失耳。
      <note>[三]師古曰：「厪與僅同。僅，少也。」</note>
若乃論政事之得失，察天下之息秏，
      <note>[四]師古曰：「息，生也。秏，虛也。秏音呼到反。」</note>
此大臣輔佐之職，三公九卿之任，非臣仲舒所能及也。然而臣竊有怪者。夫古之天下亦今之天
</p>
   </div>
   <pb n="2520"/>
   <div>
      <p>
下，今之天下亦古之天下，共是天下，古（亦）〔以〕大治，
      <note>共是天下，古（亦）〔以〕大治，　錢大昭說「亦」閩本作「以」。王先謙說閩本是，治要正作「古以大治」。</note>
上下和睦，習俗美盛，不令而行，不禁而止，吏亡姦邪，民亡盜賊，囹圄空虛，德潤草木，澤被四海，鳳皇來集，麒麟來游，以古準今，壹何不相逮之遠也！安所繆盭而陵夷若是？
      <note>[五]師古曰：「安，焉也。」</note>
意者有所失於古之道與？有所詭於天之理與？
      <note>[六]師古曰：「與讀皆曰歟。詭，違也。」</note>
試迹之〔於〕古，
      <note>試迹之〔於〕古，　宋祁說姚本「古」上有「於」字。</note>
返之於天，黨可得見乎。
      <note>[七]師古曰：「（反）〔返〕謂還歸之也。
            
         
         （反）〔返〕謂還歸之也。　殿本作「返」。王先謙說作「返」是。
黨音他朗反。」</note>
      </p>
   </div>
   <div>
      <p>夫天亦有所分予，予之齒者去其角，
      <note>[一]師古曰：「謂牛無上齒則有角，其餘無角者則有上齒。」</note>
傅其翼者兩其足，
      <note>[二]師古曰：「傅讀曰附。附，箸也。言鳥不四足。」</note>
是所受大者不得取小也。古之所予祿者，不食於力，不動於末，
      <note>[三]師古曰：「末謂工商之業也。」</note>
是亦受大者不得取小，與天同意者也。夫已受大，又取小，天不能足，而況人乎！此民之所以囂囂苦不足也。
      <note>[四]師古曰：「囂讀與嗸同，音敖。嗸嗸，衆怨愁聲也。」</note>
身寵而載高位，家溫而食厚祿，
      <note>[五]師古曰：「載亦乘也。」</note>
因乘富貴之資力，以與民爭利於下，民安能如之哉！是故衆其奴婢，多其牛羊，廣其田宅，博其產業，畜其積委，
      <note>[六]師古曰：「畜讀曰蓄。」</note>
務此而亡已，以迫蹵民，
      <note>[七]師古曰：「蹵音子育反。」</note>民日
</p>
   </div>
   <pb n="2521"/>
   <div>
      <p>
削月朘，
      <note>[八]孟康曰：「朘音揎，謂轉褰踧也。」蘇林曰：「朘音鐫石。俗語謂縮肭為朘縮。」師古曰：「孟說是也。揎音宣。踧音子六反。」</note>
寖以大窮。富者奢侈羨溢，貧者窮急愁苦；
      <note>[九]師古曰：「羨，饒也，讀與衍同，音弋戰反。」</note>
窮急愁苦而上不救，則民不樂生；民不樂生，尚不避死，安能避罪！此刑罰之所以蕃而姦邪不可勝者也。
      <note>[一０]師古曰：「蕃，多也，音扶元反。」</note>
故受祿之家，食祿而已，不與民爭業，然後利可均布，而民可家足。此上天之理，而亦太古之道，天子之所宜法以為制，大夫之所當循以為行也。故公儀子相魯，
      <note>[一一]師古曰：「公儀休。」</note>
之其家見織帛，怒而出其妻，食於舍而茹葵，慍而拔其葵，
      <note>[一二]師古曰：「食菜曰茹，音（洳）〔汝〕。」
            
         
         食菜曰茹，音（洳）〔汝〕。　景祐、殿本都作「汝」。
      </note>
曰：「吾已食祿，又奪園夫紅女利虖！」
      <note>[一三]師古曰：「紅讀曰工。」</note>
古之賢人君子在列位者皆如是，是故下高其行而從其教，民化其廉而不貪鄙。及至周室之衰，其卿大夫緩於誼而急於利，亡推讓之風而有爭田之訟。故詩人疾而刺之，曰：「節彼南山，惟石巖巖，赫赫師尹，民具爾瞻。」
      <note>[一四]師古曰：「小雅節南山之詩也。節，高峻貌，巖巖，積石貌。赫赫，顯盛也。師尹，周太師尹氏也。言三公之位，人所瞻仰，若山之高也。節音才結反。」</note>
爾好誼，則民鄉仁而俗善；
      <note>[一五]師古曰：「爾，汝也。鄉讀曰嚮。」</note>
爾好利，則民好邪而俗敗。由是觀之，天子大夫者，下民之所視效，遠方之所四面而內望也。近者視而放之，遠者望而效之，
      <note>[一六]師古曰：「放，依也，音甫往反。」</note>
豈可以居賢人之位而為庶人行哉！夫皇皇求財利常恐乏匱者，庶人之意也；
      <note>[一七]師古曰：「皇皇，急速之貌也。」</note>
皇皇求仁義常恐不能化民者，大夫之意也。易曰：「負且乘，致寇至。」
      <note>[一八]師古曰：「此易解卦六（二）〔三〕爻辭也。」
            
         
         此易解卦六（二）〔三〕爻辭也。　景祐、殿本都作「三」，此誤。
      </note>
乘車者君子之位也，負擔者小人之事也，此言居君子之位而為庶人之行者，其患禍必至也。若居君子之位，當君子之行，則舍公儀休之相魯，亡可為者矣。
      <note>[一九]師古曰：「舍，廢也。言為君子之行者，當如公儀休。若廢其所行，則無可為也。」</note>
      </p>
   </div>
   <pb n="2523"/>
   <div>
      <p>春秋大一統者，天地之常經，古今之通誼也。
      <note>[一]師古曰：「一統者，萬物之統皆歸於一也。春秋公羊傳：『隱公元年，春王正月。何言乎王正月？大一統也。』此言諸侯皆繫統天子，不得自專也。」</note>
今師異道，人異論，百家殊方，指意不同，是以上亡以持一統；法制數變，下不知所守。臣愚以為諸不在六藝之科孔子之術者，皆絕其道，勿使並進。邪辟之說滅息，
      <note>[二]師古曰：「辟讀曰僻。」</note>
然後統紀可一而法度可明，民知所從矣。</p>
   </div>
   <div>
      <p>對既畢，天子以仲舒為江都相，事易王。易王，帝兄，素驕，好勇。仲舒以禮誼匡正，王敬重焉。久之，王問仲舒曰：「粵王句踐與大夫泄庸、種、蠡謀伐吳，
      <note>[一]師古曰：「種，大夫種也。蠡，范蠡也。種音之勇反。蠡音禮。」</note>
遂滅之。孔子稱殷有三仁，寡人亦以為粵有三仁。
      <note>[二]師古曰：「泄庸一也，大夫種二也，范蠡三也。」</note>
桓公決疑於管仲，寡人決疑於君。」仲舒對曰：「臣愚不足以奉大對。
      <note>[三]師古曰：「大對，謂對大問也。」</note>
聞昔者魯君問柳下惠：
      <note>[四]師古曰：「魯大夫展禽也。柳下，所食（菜）〔采〕邑之名。
            
         
         柳下，所食（菜）〔采〕邑之名。　殿本作「采」，此誤，景祐本亦誤。
惠，諡也。」</note>
『吾欲伐齊，何如？』柳下惠曰：『不可。』歸而有憂色，曰：『吾聞伐國不問仁人，此言何為至於我哉！』徒見問耳，且猶羞之，
      <note>[五]師古曰：「徒，但也。」</note>況設詐以伐吳
</p>
   </div>
   <pb n="2524"/>
   <div>
      <p>
虖？繇此言之，粵本無一仁。夫仁人者，正其誼不謀其利，明其道不計其功，是以仲尼之門，五尺之童羞稱五伯，
      <note>[六]師古曰：「伯讀曰霸。次下亦同。」</note>
為其先詐力而後仁誼也。苟為詐而已，故不足稱於大君子之門也。
      <note>[七]張晏曰：「仲尼之門，故稱大也。」</note>
五伯比於他諸侯為賢，其比三王，猶武夫之與美玉也。」
      <note>[八]應劭曰：「武夫，石而似玉者也。」</note>
王曰：「善。」</p>
   </div>
   <div>
      <p>仲舒治國，以春秋災異之變推陰陽所以錯行，故求雨，閉諸陽，縱諸陰，其止雨反是；
      <note>[一]師古曰：「謂若閉南門，禁舉火，及開北門，水灑人之類是也。」</note>
行之一國，未嘗不得所欲。中廢為中大夫。先是遼東高廟、長陵高園殿災，仲舒居家推說其意，稾未上，
      <note>[二]師古曰：「所作起草為稾也。」</note>
主父偃候仲舒，私見，嫉之，竊其書而奏焉。上召視諸儒，
      <note>[三]師古曰：「視讀曰示。」</note>
仲舒弟子呂步舒不知其師書，以為大愚。於是下仲舒吏，當死，詔赦之。仲舒遂不敢復言災異。</p>
   </div>
   <pb n="2525"/>
   <div>
      <p>仲舒為人廉直。是時方外攘四夷，
      <note>[一]師古曰：「攘，卻也。」</note>
公孫弘治春秋不如仲舒，而弘希世用事，
      <note>[二]師古曰：「希，觀相也。」</note>
位至公卿。仲舒以弘為從諛，弘嫉之。膠西王亦上兄也，尤縱恣，數害吏二千石。弘乃言於上曰：「獨董仲舒可使相膠西王。」膠西王聞仲舒
      <note>[三]師古曰：「素聞其賢也。」</note>
大儒，善待之，
      <note>膠西王聞仲舒[三]大儒，善待之。　景祐、殿本都無「儒」字。宋祁說古本「大」字下有「儒」字，但不當於「仲舒」下作注，蓋顏注時已失之矣。</note>
仲舒恐久獲辠，病免。凡相兩國，輒事驕王，正身以率下，數上疏諫爭，教令國中，所居而治。及去位歸居，終不問家產業，以修學著書為事。</p>
   </div>
   <div>
      <p>仲舒在家，朝廷如有大議，使使者及廷尉張湯就其家而問之，其對皆有明法。自武帝初立，魏其、武安侯為相而隆儒矣。及仲舒對冊，推明孔氏，抑黜百家。立學校之官，
      <note>[一]師古曰：「校音下教反。」</note>
州郡舉茂材孝廉，皆自仲舒發之。年老，以壽終於家。家徙茂陵，子及孫皆以學至大官。</p>
   </div>
   <div>
      <p>仲舒所著，皆明經術之意，及上疏條教，凡百二十三篇。而說春秋事得失，聞舉、玉杯、
</p>
   </div>
   <pb n="2526"/>
   <div>
      <p>
蕃露、清明、竹林之屬，
      <note>[一]師古曰：「皆其所著書名也。杯音布回反。蕃音扶元反。」</note>
復數十篇，十餘萬言，皆傳於後世。掇其切當世施朝廷者著于篇。
      <note>[二]師古曰：「掇，采拾也，音丁活反。」</note>
      </p>
   </div>
   <div>
      <p>贊曰：劉向稱「董仲舒有王佐之材，雖伊呂亡以加，
      <note>[一]師古曰：「伊，伊尹。呂，呂望也。」</note>
筦晏之屬，伯者之佐，殆不及也。」
      <note>[二]師古曰：「筦，筦仲也。晏，晏嬰也。伯者，齊桓、晉文之屬也。伯讀曰霸。」</note>
至向子歆以為「伊呂乃聖人之耦，
      <note>[三]師古曰：「耦，對也。」</note>
王者不得則不興。故顏淵死，孔子曰『噫！天喪余。』
      <note>[四]師古曰：「事見論語。噫，歎聲也。言失其輔佐也。噫音於其反。」</note>
唯此一人為能當之，自宰我、子贛、子游、子夏不與焉。
      <note>[五]師古曰：「與讀曰豫。」</note>
仲舒遭漢承秦滅學之後，六經離析，下帷發憤，潛心大業，令後學者有所統壹，為羣儒首，然考其師友淵源所漸，猶未及乎游夏，
      <note>[六]師古曰：「漸，浸潤也。游，子游。夏，子夏也。」</note>
而曰筦晏弗及，伊呂不加，過矣。」至向曾孫龔，篤論君子也，以歆之言為然。</p>
   </div>
</xml>
