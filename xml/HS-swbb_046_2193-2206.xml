<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>萬石君石奮，其父趙人也。趙亡，徙溫。
      <note>[一]師古曰：「溫，河內之縣。」</note>
高祖東擊項籍，過河內，時奮年十五，為小吏，侍高祖。高祖與語，愛其恭敬，問曰：「若何有？」
      <note>[二]師古曰：「若，汝也。有何戚屬？」</note>
對曰：「有母，不幸失明。家貧。有姊，能鼓瑟。」高祖曰：「若能從我乎？」曰：「願盡力。」於是高祖召其姊為美人，以奮為中涓，受書謁。
      <note>[三]師古曰：「中涓，官名，主居中而涓潔者也。外有書謁，令奮受之也。涓音蠲。」</note>
徙其家長安中戚里，
      <note>[四]師古曰：「於上有姻戚者，則皆居之，故名其里為戚里。」</note>
以姊為美人故也。</p>
   </div>
   <div>
      <p>奮積功勞，孝文時官至太中大夫。無文學，恭謹，舉無與比。
      <note>[一]張晏曰：「舉朝無比也。」師古曰：「舉，皆也。」</note>
東陽侯張相如為太子太傅，免。選可為傅者，皆推奮太子太傅。及孝景即位，以奮為九卿。迫近，憚之，
      <note>[二]張晏曰：「以其恭敬履度，故難之。」</note>徙
</p>
   </div>
   <pb n="2194"/>
   <div>
      <p>
奮為諸侯相。奮長子建，次甲，次乙，次慶，
      <note>[三]師古曰：「史失其名，故云甲乙耳，非其名。」</note>
皆以馴行孝謹，
      <note>[四]師古曰：「馴，順也，音巡。」</note>
官至二千石。於是景帝曰：「石君及四子皆二千石，人臣尊寵乃舉集其門。」凡號奮為萬石君。
      <note>[五]師古曰：「集，合也。凡，最計也。總合其一門之計，五人為二千石，故號萬石君。」</note>
      </p>
   </div>
   <div>
      <p>孝景季年，萬石君以上大夫祿歸老于家，以歲時為朝臣。
      <note>[一]師古曰：「豫朝請。」</note>
過宮門闕必下車趨，見路馬必軾焉。
      <note>[二]師古曰：「路馬，天子路車之馬。軾謂撫軾，蓋為敬也。」</note>
子孫（謂）〔為〕小吏，
      <note>子孫（謂）〔為〕小吏，　景祐、殿、局本都作「為」。</note>
來歸謁，萬石君必朝服見之，不名。子孫有過失，不誚讓，為便坐，
      <note>[三]師古曰：「便坐於便側之處，非正室也。」</note>
對案不食。然後諸子相責，因長老肉袒固謝罪，改之，乃許，子孫勝冠者在側，雖燕必冠，申申如也。
      <note>[四]師古曰：「申申，整敕之貌。」</note>
僮僕訢訢如也，
      <note>[五]晉灼曰：「許慎云古欣字也。」師古曰：「晉說非也。此訢讀與誾誾同，謹敬之貌也，音牛巾反。」</note>
唯謹。
      <note>[六]師古曰：「唯以謹敬為先。」</note>
上時賜食於家，必稽首俯伏而食，如在上前。其執喪，哀戚甚。
      <note>[七]師古曰：「執喪，猶言持喪服也。禮記曰『執親之喪』。」</note>
子孫遵教，亦如之。萬石君家以孝謹聞乎郡國，雖齊魯諸儒質行，皆自以為不及也。
      <note>[八]師古曰：「質，重也。」</note>
      </p>
   </div>
   <pb n="2195"/>
   <div>
      <p>建元二年，郎中令王臧以文學獲罪皇太后。
      <note>[一]張晏曰：「竇太后。」</note>
太后以為儒者文多質少，今萬石君家不言而躬行，乃以長子建為郎中令，少子慶為內史。</p>
   </div>
   <div>
      <p>建老白首，萬石君尚無恙。
      <note>[一]師古曰：「恙，憂病。」</note>
每五日洗沐歸謁親，
      <note>[二]文穎曰：「郎官五日一下。」</note>
入子舍，
      <note>[三]師古曰：「入諸子之舍，自其所居也，若今言諸房矣。」</note>
竊問侍者，取親中帬廁牏，身自澣洒，
      <note>[四]服虔曰：「親身之衣也。」蘇林曰：「牏音投。賈逵解周官云『牏，行清也』。」孟康曰：「廁，行清；牏，中受糞函者也。東南人謂鑿木空中如曹謂之牏。」晉灼曰：「今世謂反門小袖衫為侯牏。」師古曰：「親謂父也。中帬，若今
言中衣也。廁牏者，近身之小衫，若今汗衫也。蘇音晉說是矣。洒音先禮反。」</note>
復與侍者，不敢令萬石君知之，以為常。建奏事於上前，即有可言，屏人乃言極切；
      <note>[五]師古曰：「有可言，謂有事當奏諫。」</note>
至廷見，如不能言者。
      <note>[六]師古曰：「廷見，謂當朝而見時。」</note>
上以是親而禮之。</p>
   </div>
   <pb n="2196"/>
   <div>
      <p>萬石君徙居陵里。
      <note>[一]師古曰：「茂陵邑中之里。」</note>
內史慶醉歸，入外門不下車。萬石君聞之，不食。慶恐，肉袒謝請罪，不許。舉宗及兄建肉袒，萬石君讓曰：
      <note>[二]師古曰：「讓，責也。」</note>
「內史貴人，入閭里，里中長老皆走匿，而內史坐車中自如，固當！」
      <note>[三]師古曰：「此深責之也，言內史貴人，正固當爾。」</note>
乃謝罷慶。
      <note>[四]師古曰：「告令去。」</note>
慶及諸子入里門，趨至家。</p>
   </div>
   <div>
      <p>萬石君元朔五年卒，建哭泣哀思，杖乃能行。歲餘，建亦死。諸子孫咸孝，然建最甚，甚於萬石君。</p>
   </div>
   <div>
      <p>建為郎中令，奏事下，
      <note>[一]師古曰：「建有所奏上而被報下也。下音胡亞反。」</note>
建讀之，驚恐曰：「書『馬』者與尾而五，
      <note>[二]服虔曰：「作馬字下曲者而五，建時上書誤作四。」師古曰：「馬字下曲者為尾，并四點為四足，凡五。」</note>
今乃四，不足一，獲譴死矣！」其為謹慎，雖他皆如是。</p>
   </div>
   <pb n="2197"/>
   <div>
      <p>慶為太僕，御出，
      <note>[一]師古曰：「為上御車而出。」</note>
上問車中幾馬，慶以策數馬畢，舉手曰：「六馬。」慶於兄弟最為簡易矣，然猶如此。出為齊相，齊國慕其家行，不治而齊國大治，
      <note>[二]師古曰：「不治，言無所治罰。」</note>
為立石相祠。</p>
   </div>
   <div>
      <p>元狩元年，上立太子，選羣臣可傅者，慶自沛守為太子太傅，七歲遷御史大夫。元鼎五年，丞相趙周坐酎金免，制詔御史：「萬石君先帝尊之，子孫至孝，其以御史大夫慶為丞相，封牧丘侯。」是時漢方南誅兩越，東擊朝鮮，北逐匈奴，西伐大宛，中國多事。天子巡狩海內，修古神祠，封禪，興禮樂。公家用少，桑弘羊等致利，王溫舒之屬峻法，兒寬等推文學，九卿更進用事，
      <note>[一]師古曰：「更，互也，音工衡反。」</note>
事不關決於慶，慶醇謹而已。
      <note>[二]師古曰：「醇，專厚也，音純。」</note>
在位九歲，無能有所匡言。嘗欲請治上近臣所忠、九卿咸宣，
      <note>[三]服虔曰：「咸音減損之減。」師古曰：「治所忠及咸宣（三）〔二〕人。」
            
         
         治所忠及咸宣（三）〔二〕人。　景祐、殿本都作「二」，此誤。
      </note>
不能服，反受其過，贖罪。</p>
   </div>
   <div>
      <p>元封四年，關東流民二百萬口，無名數者四十萬，
      <note>[一]師古曰：「名數，若今戶籍。」</note>
公卿議欲請徙流民於邊以適之。
      <note>[二]師古曰：「適讀曰讁。」</note>
上以為慶老謹，不能與其議，
      <note>[三]師古曰：「與讀曰豫。」</note>
乃賜丞相告歸，而案御史大夫以下議為請者。慶慙
</p>
   </div>
   <pb n="2198"/>
   <div>
      <p>
不任職，上書曰：「臣幸得待罪丞相，疲駑無以輔治。城郭倉廩空虛，民多流亡，罪當伏斧質，上不忍致法。願歸丞相侯印，乞骸骨歸，避賢者路。」</p>
   </div>
   <div>
      <p>上報曰：「間者，河水滔陸，
      <note>[一]晉灼曰：「滔，漫也。」師古曰：「高平曰陸。漫音莫干反。」</note>
泛濫十餘郡，隄防勤勞，弗能陻塞，
      <note>[二]師古曰：「陻，填也，音因。」</note>
朕甚憂之。是故巡方州，
      <note>[三]張晏曰：「四方之州也。」師古曰：「東方諸州。」</note>
禮嵩嶽，通八神，以合宣房。
      <note>[四]孟康曰：「八神，郊祀志八神也，於宣房宮合祀之。」師古曰：「此說非也。自言致禮中嶽，通敬八神耳。合宣房者，於宣房塞決河也，事見溝洫志。」</note>
濟淮江，歷山濱海，
      <note>[五]師古曰：「濱海者，循海涯而行也。濱音賓，又音頻。」</note>
問百年民所疾苦。惟吏多私，徵求無已，
      <note>[六]師古曰：「惟，思也。已，止也。」</note>
去者便，居者擾，故為流民法，以禁重賦。
      <note>[七]師古曰：「言百姓去其本土者則免於吏徵求，在舊居者則見煩擾，故朝廷特為流人設法，又禁吏之重賦也。一曰，去者，謂吏出使而侵擾居人以自便也。」</note>
乃者封泰山，皇天嘉況，神物並見。
      <note>[八]師古曰：「況，賜也。見，顯示也。」</note>
朕方答氣應，未能承意，
      <note>[九]師古曰：「言自修整，以報瑞應，恐未承順上天之意。」</note>
是以切比閭里，知吏姦邪。
      <note>[一０]師古曰：「比，校考也，音頻寐反。」</note>
委任有司，然則官曠民愁，盜賊公行。
      <note>[一一]師古曰：「曠，空也。人不舉職，是空其官。」</note>
往年覲明堂，赦殊死，無禁錮，咸自新，與更始。今流民愈多，計文不改，
      <note>[一二]蘇林曰：「校戶口文書不改減也。」如淳曰：「郡上計文書，自文飾，不改正也。」師古曰：「如說是。」</note>
君不繩責長吏，而請以興徙四十萬口，搖蕩百姓，
      <note>[一三]師古曰：「蕩，動也。」</note>
孤兒幼年未滿十歲，無罪而坐率，
      <note>[一四]服虔曰：「率，坐刑法也。」如淳曰：「率，家長也。」師古曰：「幼年無罪，坐為父兄所率而并徙，如說近之。」</note>
朕失望焉。今君上書言倉庫城郭不充實，民多貧，盜賊衆，請入粟為庶人。
      <note>[一五]服虔曰：「慶自以居相位不能理，請入粟贖己罪，退為庶人。」</note>
夫懷知民貧而請益賦，
      <note>[一六]師古曰：「懹此（志）〔心〕。」
            
         
         懷此（志）〔心〕。　景祐、殿本都作「心」。
      </note>
動危之而辭位，
      <note>[一七]師古曰：「搖動百姓，使其危急，而自欲去位。」</note>
欲安歸難乎？
      <note>[一八]師古曰：「以此危難之事，欲歸之於何人。」</note>
君其反室！」
      <note>[一九]師古曰：「若此自謂理當然者，可還家。」</note>
      </p>
   </div>
   <pb n="2200"/>
   <div>
      <p>慶素質，見詔報反室，自以為得許，欲上印綬。掾史以為見責甚深，而終以反室者，醜惡之辭也。或勸慶宜引決。
      <note>[一]師古曰：「令自殺。」</note>
慶甚懼，不知所出，遂復起視事。</p>
   </div>
   <div>
      <p>慶為丞相，文深審謹，無他大略。後三歲餘薨，諡曰恬侯。中子德，慶愛之。上以德嗣，後為太常，坐法免，國除。慶方為丞相時，諸子孫為小吏至二千石者十三人。及慶死後，稍以罪去，孝謹衰矣。</p>
   </div>
   <div>
      <p>衞綰，代大陵人也，以戲車為郎，事文帝，
      <note>[一]服虔曰：「力士能扶戲車也。」應劭曰：「能左右超乘。」師古曰：「二說皆非也。戲車，若今之弄車之技。」</note>
功次遷中郎將，醇謹無它。
      <note>[二]師古曰：「無它餘志念也。」</note>
孝景為太子時，召上左右飲，而綰稱病不行。
      <note>[三]張晏曰：「恐文帝謂豫有二心事太子。」</note>
文帝且崩時，屬孝景曰：「綰長者，善遇之。」及景帝立，歲餘，不孰何綰，
      <note>[四]服虔曰：「不問也。」李奇曰：「孰，誰也。何，呵也。」師古曰：「何即問也。不誰何者，猶言不借問耳。」</note>
綰日以謹力。
      <note>[五]師古曰：「自勉力為謹慎，日日益甚。」</note>
      </p>
   </div>
   <pb n="2201"/>
   <div>
      <p>景帝幸上林，詔中郎將參乘，還而問曰：「君知所以得（驂）〔參〕乘乎？」
      <note>君知所以得（驂）〔參〕乘乎？　殿本作「參」。王先謙說作「參」是。</note>
      
         <note>[一]師古曰：「言何以得參乘？」</note>
綰曰：「臣代戲車士，幸得功次遷，待罪中郎將，不知也。」上問曰：「吾為太子時召君，君不肯來，何也？」
      <note>[二]師古曰：「言以此特識之。」</note>
對曰：「死罪，病。」上賜之劍，綰曰：「先帝賜臣劍凡六，不敢奉詔。」上曰：「劍，人之所施易，獨至今乎？」
      <note>[三]如淳曰：「施讀曰移。言劍者人所好，故多數移易貿換之也。」師古曰：「施讀曰貤。貤，延也，音弋豉反。」</note>
綰曰：「具在。」上使取六劍，劍常盛，未嘗服也。
      <note>[四]師古曰：「盛謂在削室之中也。盛音成。削音先召反。」</note>
      </p>
   </div>
   <div>
      <p>郎官有譴，常蒙其罪，
      <note>[一]師古曰：「蒙謂覆蔽之。」</note>
不與它將爭；有功，常讓它將。上以為廉，忠實無它腸，
      <note>[二]師古曰：「心腸之內無他惡。」</note>
乃拜綰為河間王太傅。吳楚反，詔綰為將，將河間兵擊吳楚有功，拜為中尉。三歲，以軍功封綰為建陵侯。</p>
   </div>
   <div>
      <p>明年，上廢太子，誅栗卿之屬。
      <note>[一]師古曰：「太子廢為臨江王，故誅其外家親屬。」</note>
上以綰為長者，不忍，乃賜綰告歸，而使郅都治捕栗氏。既已，上立膠東王為太子，召綰拜為太子太傅，遷為御史大夫。五歲，代桃侯舍為丞
</p>
   </div>
   <pb n="2202"/>
   <div>
      <p>
相，
      <note>[二]師古曰：「劉舍。」</note>
朝奏事如職所奏。
      <note>[三]師古曰：「言守職分而已。」</note>
然自初宦以至相，終無可言。
      <note>[四]師古曰：「不能有所興建及廢罷。」</note>
上以為敦厚可相少主，尊寵之，賞賜甚多。</p>
   </div>
   <div>
      <p>為丞相三歲，景帝崩，武帝立。建元中，丞相以景帝病時諸官囚多坐不辜者，而君不任職，
      <note>[一]師古曰：「天子不親政，則丞相當理之，而綰不申其寃。」</note>
免之。後薨，諡曰哀侯。子信嗣，坐酎金，國除。</p>
   </div>
   <div>
      <p>直不疑，南陽人也。為郎，事文帝。其同舍有告歸，誤持其同舍郎金去。已而同舍郎覺，亡意不疑，
      <note>[一]師古曰：「（諡）〔疑〕其盜取。」
            
         
         （諡）〔疑〕其盜取。　景祐、殿本都作「疑」，此誤。
      </note>
不疑謝有之，
      <note>[二]師古曰：「告云實取。」</note>
買金償。後告歸者至而歸金，亡金郎大慙，以此稱為長者。稍遷至中大夫。朝，廷見，人或毀不疑
      <note>[三]師古曰：「當於闕廷大朝見之時，而人毀之。」</note>
曰：「不疑狀貌甚美，然特毋柰其善盜嫂何也！」
      <note>[四]師古曰：「盜謂私之。」</note>
不疑聞，曰：「我乃無兄。」然終不自明也。</p>
   </div>
   <pb n="2203"/>
   <div>
      <p>吳楚反時，不疑以二千石將擊之。景帝後元年，拜為御史大夫。天子修吳楚時功，封不疑為塞侯。
      <note>[一]師古曰：「塞音先代反。」</note>
武帝即位，與丞相綰俱以過免。</p>
   </div>
   <div>
      <p>不疑學老子言。其所臨，為官如故，唯恐人之知其為吏迹也。不好立名，稱為長者。薨，諡曰信侯。傳子至孫彭祖，坐酎金，國除。</p>
   </div>
   <div>
      <p>周仁，其先任城人也。以毉見。
      <note>[一]師古曰：「見於天子。」</note>
景帝為太子時，為舍人，積功遷至太中大夫。景帝初立，拜仁為郎中令。</p>
   </div>
   <div>
      <p>仁為人陰重不泄。
      <note>[一]服虔曰：「質重不泄人之陰謀也。」張晏曰：「陰重不泄，下溼，故溺袴，是以得比宦者，得入後宮也。仁有子孫，先未得此疾時所生也。」師古曰：「張、服二說皆非也。陰，密也。為性密重不泄人言也。霍去病少言不泄，亦其類也。」</note>
常衣弊補衣溺袴，期為不潔清，
      <note>[二]師古曰：「故為不絜清之事而弊敗其衣服也。溺讀曰尿。尿袴者，為小袴。以藉其尿。」</note>
以是得幸，入臥內。於後宮祕戲，仁常在旁，終無所言。
      <note>[三]師古曰：「是不泄也。」</note>
上時問人，
      <note>[四]師古曰：「問以他人之善惡。」</note>
仁曰：「上自察之。」然亦無所毀，如此。
      <note>[五]師古曰：「雖知其惡，不欲言毀之，故云上自察之。」</note>
景帝再自幸其家。家徙陽陵。上所賜甚多，然終常讓，不敢受也。諸侯羣臣賂遺，終無所受。武帝立，為先帝臣重之。
      <note>[六]師古曰：「重謂敬難之。」</note>
仁乃病免，以二千石祿歸老，子孫咸至大官。</p>
   </div>
   <div>
      <p>張區攵字叔，
      <note>[一]孟康曰：「區攵音驅。」</note>
高祖功臣安丘侯說少子也。
      <note>[二]師古曰：「說讀曰悅。」</note>
區攵孝文時以治刑名侍太子，
      <note>[三]師古曰：「劉向別錄云申子學號曰刑名。刑名者，循名以責實，其尊君卑臣，崇上抑下，合於六經。說者云，刑，刑
家，名，名家也，即太史公所論六家之（一）〔二〕也。
            
         
         即太史公所論六家之（一）〔二〕也。　景祐、殿本都作「二」。王先謙說作「二」是。
此說非。」</note>
然其人長者。景帝時尊重，常為九卿。至武帝元朔中，代韓安國為御史大夫。區攵為吏，未嘗言按人，剸以誠長者處官。
      <note>[四]師古曰：「剸與專同，又音之兗反。」</note>
官屬以為長者，亦不敢大欺。上具獄事，有可卻，卻之；
      <note>[五]師古曰：「退令更平番之。」</note>
不可者，不得已，為涕泣，面而封之。
      <note>[六]如淳曰：「不正視，若不見者也。」晉灼曰：「面對囚讀而封之，使其聞見，死而無恨也。」師古曰：「二說皆非也。面謂偝之也，言不忍視之，與呂馬童面之同義。」</note>其愛人如此。</p>
   </div>
   <pb n="2205"/>
   <div>
      <p>老篤，請免，天子亦寵以上大夫祿，歸老于家。家陽陵。子孫咸至大官。</p>
   </div>
   <div>
      <p>贊曰：仲尼有言「君子欲訥於言而敏於行」，
      <note>[一]師古曰：「論語載孔子之言也。訥，遲也。敏，疾也。」</note>
其萬石君、建陵侯、塞侯、張叔之謂與？
      <note>[二]師古曰：「與讀曰歟。」</note>
是以其教不肅而成，不嚴而治。至石建之澣衣，周仁為垢汙，君子譏之。</p>
   </div>
</xml>
