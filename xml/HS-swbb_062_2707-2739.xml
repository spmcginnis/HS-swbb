<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>昔在顓頊，命南正重司天，火正黎司地。
      <note>[一]張晏曰：「南方，陽也。火，水配也。水為陰，故命南正重主天，火正黎兼地職也。」臣瓚曰：「重、黎，司天地之官也。唐虞謂之羲和，則司地者宜曰北正。古文作北正。」師古曰：「瓚說非也。據班氏幽通賦云『黎淳燿於高辛』，則此為火正是也。」</note>
唐虞之際，紹重黎之後，使復典之，至于夏商，故重黎氏世序天地。其在周，程伯休甫其後也。
      <note>[二]應劭曰：「封為程國伯。休甫，字也。」</note>
當宣王時，官失其守而為司馬氏。
      <note>[三]師古曰：「失其〔所〕守之職也。」
            
         
         失其〔所〕守之職也。　景祐、殿本都有「所」字。
      </note>
司馬氏世典周史。惠襄之間，司馬氏適晉。
      <note>[四]張晏曰：「周惠王、襄王有子頹、叔帶之難，故司馬氏奔晉也。」</note>
晉中軍隨會犇魏，
      <note>[五]如淳曰：「左氏傳晉偽使魏壽餘誘士會於秦譟而還時也。」師古曰：「犇，古奔字也。據春秋，隨會奔秦，其後自秦入魏而還晉。今此言隨會奔魏，司馬氏因入少梁，則似謂自晉出奔魏耳。但魏國在獻公時已滅為邑，封畢萬矣。既非別國，不得言奔。未詳遷之所說。」</note>
而司馬氏入少梁。
      <note>[六]師古曰：「少梁，本梁國也，為秦所滅，號為少梁。」</note>
      </p>
   </div>
   <pb n="2708"/>
   <div>
      <p>自司馬氏去周適晉，分散，或在衞，或在趙，或在秦。其在衞者，相中山。
      <note>[一]張宴曰：「司馬喜為中山相。」</note>
在趙者，以傳劍論顯，
      <note>[二]服虔曰：「世善劍也。」師古曰：「劍論，劍術之論也。論，來頓反。」</note>
蒯聵其後也。
      <note>[三]如淳曰：「刺客傳之蒯聵也。」師古曰：「蒯，苦怪反。聵，五怪反。」</note>
在秦者錯，與張儀爭論，
      <note>[四]應劭曰：「秦惠王欲伐蜀，張儀曰不如伐韓，司馬錯以當先伐蜀。惠王從之，起兵伐蜀取之。」師古曰：「錯音千（古）〔各〕反。」
            
         
         錯音千（古）〔各〕反。　景祐、殿本都作「各」。王先謙說作「各」是。
      </note>
於是惠王使錯將兵伐蜀，遂拔，因而守之。
      <note>[五]蘇林曰：「為郡守。」</note>
錯孫蘄，
      <note>[六]師古曰：「音祈。」</note>
事武安君白起。而少梁更名夏陽。蘄與武安君阬趙長平軍，
      <note>[七]文穎曰：「趙孝成王時，趙括為將。」</note>
還而與之俱賜死杜郵，
      <note>[八]李奇曰：「地名，在咸陽西十里。」師古曰：「郵音尤。」</note>
葬於華池。
      <note>[九]晉灼曰：「池名也，在鄠縣。」師古曰：「晉說非也。華池在左馮翊界，近夏陽，非鄠縣。」</note>
蘄孫昌，為秦王鐵官。當始皇之時，蒯聵玄孫卬為武信君將而徇朝歌。
      <note>[一０]師古曰：「武信君即武臣也，未為趙王之前號武信君。項籍傳曰『趙將司馬卬』，是知為武臣之將也。」</note>
諸侯之相王，王卬於殷。
      <note>[一一]師古曰：「項羽封卬為殷王。」</note>
漢之伐楚，卬歸漢，以其地為河內郡。昌生毋懌，
      <note>[一二]師古曰：「懌，弋赤反。」</note>
毋懌為漢市長。毋懌生喜，喜為五大夫，卒，皆葬高門。
      <note>[一三]蘇林曰：「長安北門也。」師古曰：「蘇說非也。高門，地名，在夏陽西北，而東去華池三里。」</note>
喜生談，談為太史公。
      <note>[一四]如淳曰：「漢儀注太史公，武帝置，位在丞相上。天下計書先上太史公，副上丞相，序事如古春秋。遷死後，宣帝以其官為令，行太史公文書而已。」晉灼曰：「百官表無太史公在丞相上。又衞宏所說多不實，未可以為正。」師古曰：「談為太史令耳，遷尊其父，故謂之為公。如說非也。」</note>
      </p>
   </div>
   <pb n="2709"/>
   <div>
      <p>太史公學天官於唐都，
      <note>[一]師古曰：「即律曆志所云方士唐都者。」</note>
受易於楊何，
      <note>[二]師古曰：「何字叔元，菑川人，見儒林傳。」</note>
習道論於黃子。
      <note>[三]師古曰：「景帝時人也，儒林傳謂之黃生，與轅固爭論於上前，謂湯武非受命，乃殺也。」</note>
太史公仕於建元、元封之間，愍學者不達其意而師誖，
      <note>[四]師古曰：「誖，惑也。各習師法，惑於所見。誖音布內反。」</note>
乃論六家之要指曰：</p>
   </div>
   <pb n="2710"/>
   <div>
      <p>易大傳曰：「天下一致而百慮，同歸而殊塗。」
      <note>[一]張晏曰：「大傳謂易繫辭。」</note>
夫陰陽、儒、墨、名、法、道德，此務為治者也，直所從言之異路，有省不省耳。
      <note>[二]師古曰：「言發迹雖殊，同歸於治，但學者不能省察，昧其端緒耳。直猶但也。」</note>
嘗竊觀陰陽之術，大詳而衆忌諱，使人拘而多畏，
      <note>[三]李奇曰：「陰陽之術，月令星官，是其枝葉也。」師古曰：「拘，曲礙也。」</note>
然其序四時之大順，不可失也。儒者博而寡要，勞而少功，是以其事難盡從，然其敘君臣父子之禮，列夫婦長幼之別，不可易也。
      <note>[四]師古曰：「易，變也。」</note>
墨者儉而難遵，是以其事不可徧循，
      <note>[五]師古曰：「言難盡用。」</note>
然其彊本節用，不可廢也。法家嚴而少恩，然其正君臣上下之分，不可改也。名家使人儉而善失真，
      <note>[六]師古曰：「劉向別錄云名家者流出於禮官。古者名位不同，禮亦異數。孔子曰『必也正名乎』。」</note>
然其正名實，不可不察也。道家使人精神專一，動合無形，澹足萬物，
      <note>[七]師古曰：「澹，古贍字。」</note>
其為術也，因陰陽之大順，采儒墨之善，撮名法之要，
      <note>[八]師古曰：「撮，總取也，音千活反。」</note>
與時遷徙，應物變化，立俗施事，無所不宜，指約而易操，事少而功多。
      <note>[九]師古曰：「操，執持也，音千高反。」</note>
儒者則不然，以為人主天下之儀表也，君唱臣和，主先臣隨。如此，則主勞而臣佚。
      <note>[一０]師古曰：「佚，樂也，字與逸同。」</note>
至於大道之要，去健羨，
      <note>[一一]服虔曰：「門戶健壯也。」如淳曰：「知雄守雌，是去健也。不見可欲，使心不亂，是去羨也。」晉灼曰：「老子曰『善閉者無關楗』。嚴君平曰『拆關破楗，使姦者自止』。服說是也。」師古曰：「二義並通。楗，其偃反，然今書本字皆作健字也。」</note>
黜聰明，
      <note>[一二]如淳曰：「不尚賢，絕聖棄知也。」晉灼曰：「嚴君平曰『黜聰弃明，倚依太素，反本歸真，則理得而海內鈞也。』」師古曰：「黜，廢也。」</note>
釋此而任術。夫神大用則竭，形大勞則敝；神形蚤衰，
      <note>[一三]師古曰：「蚤，古早字。」</note>
欲與天地長久，非所聞也。</p>
   </div>
   <pb n="2711"/>
   <div>
      <p>夫陰陽，四時、八位、十二度、二十四節各有教令，
      <note>[一]張晏曰：「八位，八卦位也。十二度，十二次也。二十四節，就中氣也。各有禁，謂月令也。」</note>
曰順之者昌，逆之者亡，未必然也，故曰「使人拘而多畏」。夫春生夏長，秋收冬臧，此天道之大經也，
      <note>[二]師古曰：「經，常法。」</note>
弗順則無以為天下紀綱，故曰「四時之大順，不可失也」。</p>
   </div>
   <pb n="2712"/>
   <div>
      <p>夫儒者，以六藝為法，六藝經傳以千萬數，累世不能通其學，當年不能究其禮，
      <note>[一]師古曰：「究，盡也。」</note>
故曰「博而寡要，勞而少功」。若夫列君臣父子之禮，序夫婦長幼之別，雖百家弗能易也。</p>
   </div>
   <div>
      <p>墨者亦上堯舜，言其德行曰：「堂高三尺，土階三等，茅茨不翦，棌椽不斲；
      <note>[一]師古曰：「屋蓋曰茨。茅茨，以茅覆屋也。棌，柞木也。茨音疾茲反。棌音采，又音菜。」</note>
飯土簋，歠土刑，
      <note>[二]師古曰：「簋所以盛飯也，刑以盛羹也。土謂燒土為之，即瓦器也。飯，扶晚反。簋音軌。歠，尺悅反。」</note>
米萬粱之食，
      <note>[三]服虔曰：「米萬，粗米也。」張晏曰：「一斛粟七斗米為米萬，音賴。」師古曰：「食，飯也。」</note>
藜藿之羹；
      <note>[四]師古曰：「藜，草似蓬也。藿，豆葉也。」</note>
夏日葛衣，冬日鹿裘。」其送死，桐棺三寸，舉音不盡其哀。教喪禮，必以此為萬民率。故天下共若此，則尊卑無別也。夫世異時移，事業不必同，故曰「儉而難遵」也。要曰彊本節用，則人給家足之道也。
      <note>[五]師古曰：「給亦足也。人人家家皆得足也。」</note>
此墨子之所長，雖百家不能廢也。</p>
   </div>
   <pb n="2713"/>
   <div>
      <p>法家不別親疏，不殊貴賤，壹斷於法，則親親尊尊之恩絕矣，可以行一時之計，而不可長用也，故曰「嚴而少恩」。若尊主卑臣，明分職不得相踰越，雖百家不能改也。
      <note>[一]師古曰：「分，扶問反。」</note>
      </p>
   </div>
   <div>
      <p>名家苛察繳繞，
      <note>[一]如淳曰：「繳繞猶纏繞也。」師古曰：「繳，公鳥反。」</note>
使人不得反其意，剸決於名，時失人情，
      <note>[二]師古曰：「剸讀與專同，又音章免反。」</note>
故曰「使人儉而善失真」。若夫控名責實，參伍不失，
      <note>[三]晉灼曰：「引名責實，參錯交互，明知事情也。」</note>
此不可不察也。</p>
   </div>
   <div>
      <p>道家無為，又曰無不為，
      <note>[一]師古曰：「無為者，守靜一也。無不為者，功利大也。」</note>
其實易行，其辭難知。
      <note>[二]師古曰：「言指趣幽遠。」</note>
其術以虛無為本，以因循為用。
      <note>[三]師古曰：「任自然也。」</note>
無成勢，無常形，故能究萬物之情。不為物先後，故能為萬物主。有法無法，因時為業；有度無度，因物興舍。
      <note>[四]師古曰：「興，起也。舍，廢也。」</note>
故曰「聖人不巧，時變是守」。
      <note>[五]師古曰：「無機巧之心，但順時也。」</note>
虛者道之常也，因者君之綱也。
      <note>[六]師古曰：「言因百姓之心以為教，但執其綱而已。」</note>
羣臣並至，使各自明也。其實中其聲者謂之端，實不中其聲者謂之款。
      <note>[七]服虔曰：「款，空也。」李奇曰：「聲則名也。」師古曰：「中，當也，充也，音竹仲反。」</note>
款言不聽，姦乃不生，賢不肖自分，白黑乃形。
      <note>[八]師古曰：「形，見也。」</note>
在所欲用耳，何事不成！乃合大道，混混冥冥。
      <note>[九]師古曰：「元氣之貌也。混音胡本反。」</note>
光燿天下，復反無名。
      <note>[一０]師古曰：「反，還也。」</note>
凡人所生者神也，所託者形也。神大用則竭，形大勞則敝，形神離則死。死者不可復生，離者不可復合，故聖人重之。
</p>
   </div>
   <pb n="2714"/>
   <div>
      <p>
由此觀之，神者生之本，形者生之具。不先定其神形，而曰「我有以治天下」，何由哉？
      <note>[一一]師古曰：「凡此皆言道家之教為長也。」</note>
      </p>
   </div>
   <div>
      <p>太史公既掌天官，不治民。有子曰遷。</p>
   </div>
   <div>
      <p>遷生龍門，
      <note>[一]蘇林曰：「禹所鑿龍門也。」師古曰：「龍門山，其東則在今秦州龍門縣北，其西則在今同州韓城縣北，而河從其中下流。」</note>
耕牧河山之陽。
      <note>[二]師古曰：「河之北，山之南也。」</note>
年十歲則誦古文。二十而南游江淮，上會稽，探禹穴，窺九疑，
      <note>[三]張晏曰：「禹巡狩至會稽而崩，因葬焉。上有孔穴，民間云禹入此穴。九疑，舜墓在焉。」師古曰：「會稽，山名，本茅山也，禹於此會諸侯之計，因名曰會稽。九疑山有九峯，解在司馬相如傳。」</note>
浮沅湘。
      <note>[四]師古曰：「沅水出牂柯，湘水出零陵，二水皆入江。」</note>
北涉汶泗，
      <note>[五]師古曰：「汶、泗兩水名在地理志。汶音問。」</note>
講業齊魯之都，觀夫子遺風，鄉射鄒嶧；
      <note>[六]師古曰：「鄒，縣名也。嶧，山名也，近曲阜地也。於此行鄉射之禮，嶧音懌。」</note>困
</p>
   </div>
   <pb n="2715"/>
   <div>
      <p>
蕃、薛、彭城，
      <note>[七]師古曰：「蕃，縣名也，音皮。」</note>
過梁楚以歸。於是遷仕為郎中，奉使西征巴蜀以南，略邛、筰、昆明，
      <note>[八]師古曰：「筰，才各反。」</note>
還報命。</p>
   </div>
   <div>
      <p>是歲，天子始建漢家之封，而太史公留滯周南，
      <note>[一]如淳曰：「周南，洛陽也。」張晏曰：「洛陽而謂周南者，自陝以東皆周南之地也。」</note>
不得與從事，
      <note>[二]師古曰：「與讀曰豫。」</note>
發憤且卒。而子遷適反，見父於河雒之間。太史公執遷手而泣曰：「予先，周室之太史也。自上世嘗顯功名虞夏，典天官事。後世中衰，絕於予乎？汝復為太史，則續吾祖矣。今天子接千歲之統，封泰山，而予不得從行，是命也夫！命也夫！予死，爾必為太史；為太史，毋忘吾所欲論著矣。
</p>
   </div>
   <pb n="2716"/>
   <div>
      <p>
且夫孝，始於事親，中於事君，終於立身；揚名於後世，以顯父母，此孝之大也。
      <note>[三]師古曰：「此孔子說孝經之辭也。」</note>
夫天下稱周公，言其能論歌文武之德，宣周召之風，
      <note>[四]師古曰：「召讀曰邵。」</note>
達大王王季思慮，爰及公劉，以尊后稷也。
      <note>[五]師古曰：「爰，曰也，發語辭也。一曰，爰，於也。」</note>
幽厲之後，王道缺，禮樂衰，孔子脩舊起廢，論詩書，作春秋，則學者至今則之。自獲麟以來四百有餘歲，而諸侯相兼，史記放絕。今漢興，海內壹統，明主賢君，忠臣義士，予為太史而不論載，廢天下之文，予甚懼焉，爾其念哉！」遷俯首流涕曰：「小子不敏，請悉論先人所次舊聞，不敢闕。」卒三歲，而遷為太史令，紬史記石室金鐀之書。
      <note>[六]如淳曰：「紬徹舊書故事而次述之。」師古曰：「此說非也。紬謂綴集之，音冑。鐀與匱同。」</note>
五年而當太初元年，
      <note>[七]李奇曰：「遷為太史後五年適當武帝太初元年，時述史記也。」</note>
十一月甲子朔旦冬至，天曆始改，建於明堂，諸神受記。
      <note>[八]張晏曰：「以元新改，立明堂，朝諸侯及郡守受正朔，各有山川之祀，故曰諸神受記。」孟康曰：「明堂班十二月之政，曆紀四時，故改建於明堂。諸神受記，若勾芒祝融之屬皆受瑞記。遷因此而作。」師古曰：「張說是矣。」</note>
      </p>
   </div>
   <pb n="2717"/>
   <div>
      <p>太史公曰：「先人有言：『自周公卒五百歲而有孔子，孔子至於今五百歲，有能紹而明之，正易傳，繼春秋，本詩書禮樂之際。』意在斯乎！意在斯乎！小子何敢攘焉！」
      <note>[一]師古曰：「攘，古讓字。言當述成先人之業，何敢自謙，當五百歲而讓之也。」</note>
      </p>
   </div>
   <div>
      <p>上大夫壺遂曰：「昔孔子為何作春秋哉？」太史公曰：「余聞之董生：
      <note>[一]服虔曰：「仲舒也。」</note>
『周道廢，孔子為魯司寇，諸侯害之，大夫壅之。孔子知時之不用，道之不行也，是非二百四十二年之中，
      <note>[二]師古曰：「是非謂本其得失。」</note>
以為天下儀表，貶諸侯，討大夫，以達王事而已矣。』
      <note>[三]師古曰：「時諸侯僭侈，大夫擅權，故貶討之也。貶，退也。討，治也。」</note>
子曰：『我欲載之空言，不如見之於行事之深切著明也。』春秋上明三王之道，下辨人事之經紀，別嫌疑，明是非，定猶與，
      <note>[四]師古曰：「與讀曰豫。」</note>
善善惡惡，賢賢賤不肖，存亡國，繼絕世，補弊起廢，王道之大者也。易著天地陰陽四時五行，故長於變；
      <note>[五]師古曰：「以變化之道為長也。長讀如本字。一曰長謂崇長之也，音竹兩反。下皆類此。」</note>
禮綱紀人倫，故長於行；書記先王之事，故長於政；詩記山川谿谷禽獸草木牝牡雌雄，故長於風；樂樂所以立，故長於和；春秋辯是非，故長於治人。是故禮以節人，樂以發和，書以道事，詩以達意，易以道化，春秋以道義。
      <note>[六]師古曰：「道，言也。」</note>
撥亂世反之正，莫近於春秋。春秋文成數萬，其指數千。
      <note>[七]張晏曰：「春秋萬八千字，當言減，而云成，字誤也。」師古曰：「張說非也。一萬之外即以萬言之，故云數萬，何乃忽言減乎？學者又為曲解，云公羊經傳凡四萬四千餘字，尤疏謬矣。史遷豈謂公羊之傳為春秋乎？」</note>
萬物之散聚皆在春秋。春秋之中，弒君三十六，亡國五十二，諸侯奔走不得保社稷者不可勝數。
      <note>[八]師古曰：「解並在劉向傳。」</note>
察其所以，皆失其本已。
      <note>[九]師古曰：「已，語終之辭。」</note>
故易曰『差以豪氂，謬以千里』。
      <note>[一０]師古曰：「今之易經及彖象繫辭，並無此語。所稱易緯者，則有之焉。斯蓋易家之別說者也。」</note>
故『臣弒君，子弒父，非一朝一夕之故，其漸久矣』。
      <note>[一一]師古曰：「易坤卦文言之辭。」</note>
有國者不可以不知春秋，前有讒而不見，後有賊而不知。為人臣者不可以不知春秋，守經事而
</p>
   </div>
   <pb n="2718"/>
   <div>
      <p>
不知其宜，遭變事而不知其權。
      <note>[一二]師古曰：「經，常也。」</note>
為人君父者而不通於春秋之義者，必蒙首惡之名。
      <note>[一三]師古曰：「蒙猶被也。」</note>
為人臣子不通於春秋之義者，必陷篡弒誅死之罪。其實皆以善為之，而不知其義，
      <note>[一四]師古曰：「其心雖善，以不知義理之故，則陷於惡也。」</note>
被之空言不敢辭。
      <note>[一五]蘇林曰：「趙盾不知討賊，而不敢辭弒君之罪。」</note>
夫不通禮義之指，至於君不君，臣不臣，父不父，子不子。夫君不君則犯，
      <note>[一六]師古曰：「為臣下所干犯也。〔一〕曰違犯禮義也。」
            
         
         〔一〕曰違犯禮義也。　景祐、殿本都有「一」字。王先謙說此奪。
      </note>
臣不臣則誅，父不父則無道，子不子則不孝。此四行者，天下之大過也。以天下大過予之，受而不敢辭。故春秋者，禮義之大宗也。夫禮禁未然之前，法施已然之後；法之所為用者易見，而禮之所為禁者難知。」</p>
   </div>
   <pb n="2719"/>
   <div>
      <p>壺遂曰：「孔子之時，上無明君，下不得任用，故作春秋，垂空文以斷禮義，
      <note>[一]師古曰：「斷，決也，決之於禮義也。」</note>
當一王之法。今夫子上遇明天子，下得守職，萬事既具，咸各序其宜，夫子所論，欲以何明？」太史公曰：「唯唯，否否，
      <note>[二]晉灼曰：「唯唯，謙應也。否否，不通也。」師古曰：「唯，弋癸反。」</note>
不然。余聞之先人曰：『虙戲至純厚，作易八卦。
      <note>[三]師古曰：「虙讀與伏同。」</note>
堯舜之盛，尚書載之，禮樂作焉。湯武之隆，詩人歌之。春秋采善貶惡，推三代之德，襃周室，非獨刺譏而已也。』漢興已來，至明天子，獲符瑞，封禪，改正朔，易服色，受命於穆清，
      <note>[四]師古曰：「於，歎辭也。穆，美也。言天子有美德而政化清也。於讀曰烏。」</note>
澤流罔極，
      <note>[五]師古曰：「罔，無也。極，止也。」</note>
海外殊俗重譯款塞，
      <note>[六]師古曰：「款，叩也。」</note>
請來獻見者，不可勝道。
      <note>[七]師古曰：「道，言也。」</note>
臣下百官力誦聖德，猶不能宣盡其意。
      <note>[八]師古曰：「力，勤也。」</note>
且士賢能矣，而不用，有國者恥也；主上明聖，德不布聞，有司之過也。且余掌其官，廢明聖盛德不載，滅功臣賢大夫之業不述，墮先人所言，
      <note>[九]師古曰：「墮，毀也，謂不修之也。音火規反。」</note>
罪莫大焉。余所謂述故事，整齊其世傳，非所謂作也，而君比之春秋，謬矣。」</p>
   </div>
   <pb n="2720"/>
   <div>
      <p>於是論次其文。十年而遭李陵之禍，幽於纍紲。
      <note>[一]師古曰：「纍，係也。紲，長繩也。纍音力追反。紲音先列反。」</note>
乃喟然而歎曰：「是余之辠夫！
      <note>[二]師古曰：「喟然，歎息貌也。音邱位反。」</note>
身虧不用矣。」
      <note>是余之辠夫！[二]身虧不用矣。　注[二]原在「辠」字下，王先謙說殿本在「夫」字下，是。</note>
退而深惟曰：
      <note>[三]師古曰：「惟，思也。」</note>
「夫詩書隱約者，欲遂其志之思也。」
      <note>[四]師古曰：「隱，憂也。約，屈也。」</note>
卒述陶唐以來，至於麟止，
      <note>[五]服虔曰：「武帝得白麟，而鑄金作麟足形。作史記止於此也。」張晏曰：「武帝獲麟，遷以為述事之端，上記黃帝，下至麟止，猶春秋止於獲麟也。」師古曰：「遷序事盡太初，故言至麟而止。張說是也。」</note>
自黃帝始。
      <note>[六]師古曰：「遷之書序衆篇各別有辭，班氏以其文多，故略而不載，但取最後一首，故此單目盡於六十九。至『惟漢
繼五帝末流』之後，乃言第七十。讀者不詳其意，或於目中加云『敘傳第七十』，此大妄矣。」</note>
五帝本紀第一，夏本紀第二，殷本紀第三，周本紀第四，秦本紀第五，始皇本紀第六，項羽本紀第七，高祖本紀第八，呂后本紀第九，孝文本紀第十，孝景本紀第十一，今上本紀第十二。三代世表第一，十二諸侯年表第二，六國年表第三，秦楚之際月表第四，漢諸侯年表第五，高祖功臣年表第六，惠景間功臣年表第七，建元以來侯者年表第八，王子侯者年表第九，漢興以來將相名臣年表第十。禮書第一，樂書第二，律書第三，
</p>
   </div>
   <pb n="2721"/>
   <div>
      <p>
曆書第四，天官書第五，封禪書第六，河渠書第七，平準書第八。吳太伯世家第一，齊太公世家第二，魯周公世家第三，燕召公世家第四，
      <note>[七]師古曰：「召讀曰邵。」</note>
管蔡世家第五，陳杞世家第六，衞康叔世家第七，宋微子世家第八，晉世家第九，楚世家第十，越世家第十一，鄭世家第十二，趙世家第十三，魏世家第十四，韓世家第十五，田完世家第十六，孔子世家第十七，陳涉世家第十八，外戚世家第十九，楚元王世家第二十，荊燕王世家第二十一，齊悼惠王世家第二十二，蕭相國世家第二十三，曹相國世家第二十四，留侯世家第二十五，陳丞相世家第二十六，絳侯世家第二十七，梁孝王世家第二十八，五宗世家第二十九，
      <note>[八]師古曰：「景帝子凡十三人為王，而母五人所生，遷謂同母者為一宗，故云五宗也。」</note>
三王世家第三十。伯夷列傳第一，管晏列傳第二，老子韓非列傳第三，司馬穰苴列傳第四，
      <note>[九]師古曰：「苴音子閭反。」</note>
孫子吳起列傳第五，伍子胥列傳第六，仲尼弟子列傳第七，商君列傳第八，蘇秦列傳第九，張儀列傳第十，樗里甘茂列傳第十一，穰侯列傳第十二，白起王翦列傳第十三，孟子荀卿列傳第十四，平原虞卿列傳第十五，孟嘗君列傳第十六，魏公子列傳第十七，春申君列傳第十八，范睢蔡澤列傳第十九，樂毅列傳第二十，廉頗藺相如列傳第二十一，田單列傳第二十二，魯仲連列傳第二十三，屈原賈生列傳第二十四，呂不韋列傳第二十五，刺客列傳第二十六，李斯列傳第二十七，蒙恬列傳第二十八，張耳陳餘列傳第二十九，魏豹彭越列傳第三十，黥布列傳第三十一，淮陰侯韓信列傳第三十二，韓王信盧綰列傳第三十三，田儋列傳第三十四，樊酈滕灌列
</p>
   </div>
   <pb n="2722"/>
   <div>
      <p>
傳第三十五，張丞相倉列傳第三十六，酈生陸賈列傳第三十七，傅靳崩成侯列傳第三十八，
      <note>[一０]師古曰：「崩成侯，周緤也。崩音普肯反，又音陪。」</note>
劉敬叔孫通列傳第三十九，季布欒布列傳第四十，爰盎朝錯列傳第四十一，張釋之馮唐列傳第四十二，萬石張叔列傳第四十三，田叔列傳第四十四，扁鵲倉公列傳第四十五，吳王濞列傳第四十六，魏其武安列傳第四十七，韓長孺列傳第四十八，李將軍列傳第四十九，衞將軍驃騎列傳第五十，平津主父列傳第五十一，匈奴列傳第五十二，南越列傳第五十三，閩越列傳第五十四，朝鮮列傳第五十五，西南夷列傳第五十六，司馬相如列傳第五十七，淮南衡山列傳第五十八，循吏列傳第五十九，汲鄭列傳第六十，儒林列傳第六十一，酷吏列傳第六十二，大宛列傳第六十三，游俠列傳第六十四，佞幸列傳第六十五，滑稽列傳第六十六，日者列傳第六十七，龜策列傳第六十八，貨殖列傳第六十九。</p>
   </div>
   <pb n="2723"/>
   <div>
      <p>惟漢繼五帝末流，接三代絕業。周道既廢，秦撥去古文，焚滅詩書，故明堂石室金鐀玉版圖籍散亂。
      <note>[一]如淳曰：「玉版，刻玉版畫為文字也。」</note>
漢興，蕭何次律令，韓信申軍法，張蒼為章程，叔孫通定禮儀，則文學彬彬稍進，詩書往往間出。
      <note>[二]師古曰：「彬彬，文章貌。彬音邠。間音居莧反。」</note>
自曹參薦蓋公言黃老，而賈誼、朝錯明申韓，公孫弘以儒顯，百年之間，天下遺文古事靡不畢集。太史公仍父子相繼籑其職，
      <note>[三]師古曰：「籑讀與撰同。」</note>
曰：「於戲！
      <note>[四]師古曰：「於戲，歎聲也。於讀曰烏，戲讀曰呼。古字或作烏虖，今字或作烏呼，音義皆同耳。而俗之讀者，隨字而別，又曲為解釋云有吉凶美惡之殊，是不通其大指也。義例具在詩及尚書，不可一二徧舉之。」</note>
余維先人嘗掌斯事，顯於唐虞。至於周，復典之。故司馬氏世主天官，至於余乎，欽念哉！」
      <note>[五]師古曰：「欽，敬也。」</note>
罔羅天下放失舊聞，王迹所興，原始察終，見盛觀衰，論考之行事，略三代，錄秦漢，上記軒轅，下至於茲，著十二本紀，既科條之矣。並時異世，年差不明，作十表。
      <note>[六]師古曰：「並時則年曆差殊，異代則難以明辨，故作表也。」</note>
禮樂損益，律曆改易，兵權山川鬼神，天人之際，承敝通變，作八書。二十八宿環北辰，三十輻共一轂，運行無窮，
      <note>[山]孟康曰：「象黃帝以下三十家也。老子言車三十輻運行無窮，以象王者如此也。」師古曰：「此說非也。言衆星共繞北辰，諸輻咸歸車轂，若文武之臣尊輔天子也。」</note>
輔弼股肱之臣配焉，忠信行道以奉主上，作三十世家。扶義俶儻，不令己失時，
      <note>[八]師古曰：「俶儻，大節也。俶，吐歷反。」</note>
立功名於天下，作七十列傳。凡百三十篇，五十二萬六千五百字，為太史公書。序略，以拾
</p>
   </div>
   <pb n="2724"/>
   <div>
      <p>
遺補蓺，成一家言，
      <note>[九]孟康曰：「蓺音褋。謂裳下壞褋。」李奇曰：「蓺，六蓺也。」師古曰：「李說是也。蓺，古藝字。」</note>
協六經異傳，齊百家雜語，臧之名山，副在京師，
      <note>[一０]師古曰：「臧於山者。備亡失也。其副貳本乃留京師也。」</note>
以竢後聖君子。第七十，
      <note>[一一]師古曰：「竢，古俟字。」</note>
遷之自敘云爾。
      <note>[一二]師古曰：「自此以前，皆其自敘之辭也。自此以後，乃班氏作傳語耳。」</note>
而十篇缺，有錄無書。
      <note>[一三]張晏曰：「遷沒之後，亡景紀、武紀、禮書、樂書、兵書、漢興以來將相年表、日者列傳、三王世家、龜策列傳、傅靳列
傳。元成之間褚先生補缺，作武帝紀，三王世家，龜策、日者傳，言辭鄙陋，非遷本意也。」師古曰：「序目本無兵書，張云亡失，此說非也。」</note>
      </p>
   </div>
   <pb n="2725"/>
   <div>
      <p>遷既被刑之後，為中書令，尊寵任職。故人益州刺史任安
      <note>[一]師古曰：「故人者，言其舊交也。」</note>
予遷書，責以古賢臣之義。遷報之曰：</p>
   </div>
   <div>
      <p>少卿足下：
      <note>[一]如淳曰：「少卿，任安字。」</note>
曩者辱賜書，教以慎於接物，推賢進士為務，意氣勤勤懇懇，
      <note>[二]師古曰：「懇懇，至誠也。音墾。」</note>
若望僕不相師用，
      <note>[三]師古曰：「望，怨也。」</note>
而流俗人之言。
      <note>[四]師古曰：「謂隨俗人之言，而流移其志。」</note>
僕非敢如是也。雖罷駑，亦嘗側聞長者遺風矣。
      <note>[五]師古曰：「罷讀曰疲。」</note>
顧自以為身殘處穢，動而見尤，
      <note>[六]師古曰：「顧，思念也。尤，過也。」</note>
欲益反損，是以抑鬱而無誰語。
      <note>[七]師古曰：「無誰語者，言無相知心之人，誰可告語？」</note>
諺曰：「誰為為之？孰令聽之？」
      <note>[八]師古曰：「言無知己者，設欲修名節，立言行，誰可為作之，又令誰聽之？上為音于偽反。」</note>
蓋鍾子期死，伯牙終身不復鼓琴。
      <note>[九]師古曰：「伯牙、鍾子期皆楚人也。伯牙鼓琴，子期聽之。方鼓琴而志在泰山，子期曰：『巍巍乎若泰山。』既而志在流水，子期又曰：『湯湯乎若流水。』及子期死，伯牙破琴絕弦，終身不復鼓琴，以時人無足復為鼓琴耳。」</note>
何則？士為知己用，女為說己容。
      <note>[一０]師古曰：「說讀曰悅。」</note>
若僕大質已虧缺，雖材懷隨和，行若由夷，
      <note>[一一]應劭曰：「由、夷，許由、伯夷也。」師古曰：「隨，隨侯珠也。和，和氏璧。」</note>
終不可以為榮，適足以發笑而自點耳。
      <note>[一二]師古曰：「點，汙也。」</note>
      </p>
   </div>
   <pb n="2726"/>
   <div>
      <p>書辭宜答，
      <note>[一]師古曰：「宜早答。」</note>
會東從上來，
      <note>[二]服虔曰：「從武帝還也。」</note>
又迫賤事，
      <note>[三]孟康曰：「卑賤之事，苦煩務也。」晉灼曰：「賤事，家之私事賤小者也。」師古曰：「謂所供職事也。孟說是也。」</note>
相見日淺，卒卒無須臾之間得竭指意。
      <note>[四]文穎曰：「卒言倉卒。」師古曰：「卒卒，促遽之意也。間，隙也。卒音千忽反。」</note>
今少卿抱不測之罪，
      <note>[五]如淳曰：「平居時，遷不肯報其書。今有罪在獄，故報往日書，欲使其恕以度己也。」師古曰：「不測謂深也。」</note>
涉旬月，迫季冬，僕又薄從上上雍，
      <note>[六]李奇曰：「薄，迫也。迫當從行也。」如淳曰：「遷時從上在鹵簿中也。」師古曰：「李說是也。」</note>
恐卒然不可諱。
      <note>[七]師古曰：「卒讀曰猝。不可諱謂安死也。」</note>
是僕終已不得舒憤懣以曉左右，
      <note>[八]師古曰：「懣，煩悶也。曉，告喻也。懣音滿。」</note>
則長逝者魂魄私恨無窮。
      <note>[九]師古曰：「謂任安恨不見報。」</note>
請略陳固陋。闕然不報，幸勿過。
      <note>[一０]師古曰：「謂中間久不報也。」</note>
      </p>
   </div>
   <pb n="2727"/>
   <div>
      <p>僕聞之，修身者智之府也，
      <note>[一]師古曰：「府者，所聚之處也。」</note>
愛施者仁之端也，取予者義之符也，
      <note>[二]師古曰：「符，信也。」</note>
恥辱者勇之決也，立名者行之極也。士有此五者，然後可以託於世，列於君子之林矣。故禍莫憯於欲利，
      <note>[三]師古曰：「憯亦痛也。音千敢反。」</note>
悲莫痛於傷心，行莫醜於辱先，而詬莫大於宮刑。
      <note>[四]師古曰：「詬，恥也，音垢。」</note>
刑餘之人，無所比數，非一世也，所從來遠矣。昔衞靈公與雍渠載，孔子適陳；
      <note>[五]應劭曰：「雍渠，奄人也，靈公近之。」</note>
商鞅因景監見，趙良寒心；
      <note>[六]應劭曰：「景監，秦嬖人也。」服虔曰：「趙良，賢者。」</note>
同子參乘，爰絲變色：
      <note>[七]蘇林曰：「趙談也。與遷父同諱，故曰同子。」</note>
自古而恥之。夫中材之人，事關於宦豎，莫不傷氣。況忼慨之士乎！
      <note>[八]師古曰：「忼音口朗反。」</note>
如今朝雖乏人，柰何令刀鋸之餘薦天下豪雋哉！僕賴先人緒業，得待罪輦轂下，二十餘年矣。
      <note>[九]師古曰：「言侍從天子之車輿。」</note>
所以自惟：
      <note>[一０]師古曰：「惟，思也。」</note>
上之，不能納忠效信，
      <note>[一一]師古曰：「效，致也。」</note>
有奇策材力之譽，自結明主；次之，又不能拾遺補闕，招賢進能，顯巖穴之士；外之，不能備行伍，攻城（戰野）〔野戰〕，
      <note>攻城（戰野）〔野戰〕，　景祐、殿本都作「野戰」。</note>
有斬將搴旗之功；
      <note>[一二]師古曰：「搴，拔也，拔取敵人之旗也。搴音蹇。」</note>
下之，不能累日積勞，取尊官厚祿，以為宗族交遊光寵。四者無一遂，苟合取容，無所短長之效，可見於此矣。鄉者，僕亦嘗厠下大
</p>
   </div>
   <pb n="2728"/>
   <div>
      <p>
夫之列，
      <note>[一三]韋昭曰：「周官太史位下大夫也。」臣瓚曰：「漢太史令千石，故比下大夫。」師古曰：「鄉讀曰嚮。嚮，曩昔時也。」</note>
陪外廷末議。不以此時引維綱，盡思慮，今已虧形為埽除之隸，在闒茸之中，
      <note>[一四]師古曰：「闒茸，猥賤也。闒，下也。茸，細毛也。言非豪桀也。闒，吐合反。茸，人勇反。」</note>
乃欲卬首信眉，論列是非，
      <note>[一五]師古曰：「卬讀曰仰。信讀曰伸。列，陳也。」</note>
不亦輕朝廷，羞當世之士邪！
      <note>[一六]師古曰：「羞，辱也。」</note>
嗟乎！嗟乎！如僕，尚何言哉！尚何言哉！</p>
   </div>
   <pb n="2729"/>
   <div>
      <p>且事本末未易明也。僕少負不羈之才，長無鄉曲之譽，
      <note>[一]師古曰：「不羈，言其材質高遠，不可羈繫也。負者，亦言無此事也。」</note>
主上幸以先人之故，使得奉薄技，出入周衞之中。
      <note>[二]服虔曰：「薄技，薄材也。」師古曰：「周衞，言宿衞周密也。」</note>
僕以為戴盆何以望天，
      <note>[三]如淳曰：「頭戴盆則不得望天、望天則不得戴盆，事不可兼施。言己方有所造，不暇修人事也。」師古曰：「言營職務耳，未論造書也。如說失之。」</note>
故絕賓客之知，忘室家之業，日夜思竭其不肖之材力，務壹心營職，以求親媚於主上。而事乃有大謬不然者。夫僕與李陵俱居門下，素非相善也，趣舍異路，
      <note>[四]師古曰：「趣，所嚮也。舍，所廢也。」</note>
未嘗銜盃酒接殷勤之歡。然僕觀其為人自奇士，事親孝，與士信，臨財廉，取予義，分別有讓，恭儉下人，
      <note>[五]師古曰：「下音胡亞反。」</note>
常思奮不顧身以徇國家之急。
      <note>[六]師古曰：「徇，從也，營也。」</note>
其素所畜積也，
      <note>[七]師古曰：「畜讀曰蓄。」</note>
僕以為有國士之風。夫人臣出萬死不顧一生之計，赴公家之難，斯已奇矣。今舉事壹不當，而全軀保妻子之臣隨而媒孽其短，
      <note>[八]臣瓚曰：「媒謂遘合會之，孽謂為生其罪舋也。」師古曰：「媒如媒娉之媒，孽如麴孽之孽。一曰齊人謂麴餅為媒也。」</note>
僕誠私心痛之。且李陵提步卒不滿五千，深踐戎馬之地，足歷王庭，垂餌虎口，橫挑彊胡，
      <note>[九]李奇曰：「挑音（銚）〔誂〕。」
            
         
         挑音（銚）〔誂〕。　景祐、殿本都作「誂」。
師古曰：「音徒了反。」</note>
卬億萬之師，
      <note>[一０]師古曰：「卬讀曰仰。漢軍北向，匈奴南下，北方地高，故云然。」</note>
與單于連戰十餘日，所殺過當。
      <note>[一一]師古曰：「率計戰士，殺敵數多，故云過當也。」</note>
虜救死扶傷不給，
      <note>[一二]師古曰：「給猶供也。」</note>
旃裘之君長咸震怖，乃悉徵左右賢王，舉引弓之民，
      <note>[一三]師古曰：「能引弓者皆發之。」</note>
一國共攻而圍之。轉鬬千里，矢盡道窮，救兵不至，士卒死傷如積。然李陵一呼勞軍，
      <note>[一四]師古曰：「呼音火故反。」</note>
士無不起，躬流涕，沬血飲泣，張空弮，冒白刃，北首爭死敵。
      <note>[一五]孟康曰：「沬音頮。」李奇曰：「弮，弩弓也。」師古曰：「沬，古頮字。頮，洒面也。言流血在面如盥頮。冒，犯也。首，嚮也。沬音呼內反，字從午未之未。弮音丘權反。又音眷。冒音莫克反。首音式救反。讀者乃以拳掔之拳，大謬矣。拳則屈指，不當言張。陵時矢盡，故張弩之空弓，非是手拳也。」</note>
陵未沒時，使有來報，漢公卿王侯奉觴上壽。後數日，陵敗書聞，主上為之食不甘味，聽朝不怡。大臣憂懼，不知所出。僕竊不自料其卑
</p>
   </div>
   <pb n="2730"/>
   <div>
      <p>
賤，
      <note>[一六]師古曰：「料，量也，音聊。」</note>
見主上慘悽怛悼，誠欲効其款款之愚。以為李陵素與士大夫絕甘分少，
      <note>[一七]師古曰：「自絕旨甘，而與衆人分之，共同其少多也。」</note>
能得人之死力，雖古名將不過也。身雖陷敗，彼觀其意，且欲得其當而報漢。
      <note>[一八]師古曰：「欲於匈奴立功而歸，以（其當）〔當其〕破敗之罪。」
            
         
         以（其當）〔當其〕破敗之罪。　殿本作「當其」。王先謙說殿本是。
      </note>
事已無可柰何，其所摧敗，功亦足以暴於天下。
      <note>[一九]師古曰：「謂摧破匈奴之兵也。」</note>
僕懷欲陳之，而未有路。適會召問，即以此指推言陵功，
      <note>[二０]師古曰：「指，意也。」</note>
欲以廣主上之意，塞睚眦之辭。未能盡明，
      <note>[二一]師古曰：「睚眦，舉目眥也，猶言顧瞻之頃也。睚音厓。眦音才賜反。」</note>
明主不深曉，以為僕沮貳師，而為李陵游說，
      <note>[二二]師古曰：「沮，毀壞也。音才汝反。」</note>
遂下於理。拳拳之忠，終不能自列，
      <note>[二三]師古曰：「拳拳，忠謹之貌。劉向傳作惓惓字，音義同耳。列，陳也。」</note>
因為誣上，卒從吏議。
      <note>[二四]師古曰：「卒，終也。」</note>
家貧，財賂不足以自贖，交遊莫救，左右親近不為壹言。身非木石，獨與法吏為伍，深幽囹圄之中，誰可告愬者！此正少卿所親見，僕行事豈不然邪？李陵既生降，隤其家聲，
      <note>[二五]孟康曰：「家世為將有名聲，陵降而隤之也。」師古曰：「隤，墜也，音頹。」</note>
而僕又茸以蠶室，
      <note>[二六]蘇林曰：「茸，次也，若人相俾次。」師古曰：「此說非也。茸音人勇反，推也。蠶室，初腐刑所居溫密之室也。謂推致蠶室之中也。」</note>
重為天下觀笑。
      <note>[二七]師古曰：「觀視之而笑也。」</note>
悲夫！悲夫！</p>
   </div>
   <pb n="2732"/>
   <div>
      <p>事未易一二為俗人言也。僕之先人非有剖符丹書之功，文史星曆近乎卜祝之間，固主上所戲弄，倡優畜之，流俗之所輕也。假令僕伏法受誅，若九牛亡一毛，與螻螘何異？
      <note>[一]師古曰：「螻，螻蛄也。螘，蚍蜉也。皆蟲之微小者。螻音樓。」</note>
而世又不與能死節者比，
      <note>[二]師古曰：「與，許也。不許其能死節。」</note>
特以為智窮罪極，不能自免，卒就死耳。何也？素所自樹立使然。人固有一死，死有重於泰山，或輕於鴻毛，用之所趨異也。
      <note>[三]師古曰：「趨讀曰趣。趣，嚮也。」</note>
太上不辱先，其次不辱身，其次不辱理色，其次不辱辭令，其次詘體受辱，其次易服受辱，其次關木索被箠楚受辱，
      <note>[四]師古曰：「箠，杖也，音止橤反。」</note>
其次鬄毛髮嬰金鐵受辱，
      <note>[五]師古曰：「嬰，繞也。鬄音吐計反。」</note>
其次毀肌膚斷支體受辱，最下腐刑，極矣。
      <note>[六]師古曰：「腐刑，解在景紀。」</note>
傳曰「刑不上大夫」，此言士節不可不厲也。猛虎處深山，百獸震恐，及其在穽檻之中，搖尾而求食，
      <note>[七]師古曰：「穽，掘地以陷獸也，音才性反。」</note>
積威約之漸也。故士有畫地為牢勢不入，削木為吏議不對，定計於鮮也。
      <note>[八]文穎曰：「未遇刑自殺，為鮮明也。」</note>
今交手足，受木索，暴肌膚，受榜箠，
      <note>[九]師古曰：「榜音彭。」</note>
幽於圜牆之中，
      <note>[一０]師古曰：「圜牆，獄也，周禮謂之圜土。」</note>
      </p>
   </div>
   <pb n="2733"/>
   <div>
      <p>
當此之時，見獄吏則頭槍地，
      <note>[一一]師古曰：「槍，千羊反。」</note>
視徒隸則心惕息。
      <note>[一二]師古曰：「惕，懼也。息，喘息也。」</note>
何者？積威約之勢也。及已至此，言不辱者，所謂彊顏耳，曷足貴乎！
      <note>[一三]師古曰：「強音其兩反。」</note>
且西伯，伯也，拘牖里；李斯，相也，具五刑；
      <note>[一四]師古曰：「說在刑法志。」</note>
淮陰，王也，受械於陳；
      <note>[一五]師古曰：「高祖偽遊雲夢，而信至陳上謁，（助）〔即〕見囚執。
            
         
         （助）〔即〕見囚執。　景祐、殿本都作「即」。王先謙說作「即」是。
械謂桎梏之。」</note>
彭越、張敖南鄉稱孤，繫獄具罪；
      <note>[一六]師古曰：「或繫於獄，或至大罪也。鄉讀曰嚮。」</note>
絳侯誅諸呂，權傾五伯，囚於請室；
      <note>[一七]師古曰：「伯讀曰霸。」</note>
魏其，大將也，衣赭關三木；
      <note>[一八]師古曰：「三木，在頸及手足。」</note>
季布為朱家鉗奴；灌夫受辱居室。此人皆身至王侯將相，聲聞鄰國，及罪至罔加，不能引決自財。
      <note>[一九]師古曰：「財與裁同，古通用字。」</note>
在塵埃之中，古今一體，安在其不辱也！由此言之，勇怯，勢也；彊弱，形也。審矣，曷足怪乎！且人不能蚤自財繩墨之外，已稍陵夷至於鞭箠之間，乃欲引節，斯不亦遠乎！古人所以重施刑於大夫者，殆為此也。
      <note>[二０]師古曰：「重，難也。」</note>
夫人情莫不貪生惡死，念親戚，顧妻子，至激於義理者不然，
      <note>[二一]師古曰：「言激於義理者，則不顧念親戚妻子。」</note>
乃有不得已也。今僕不幸，蚤失二親，無兄弟之親，獨身孤立，少卿視僕於妻子何如哉？且勇者不必死節，怯夫慕義，何處不勉焉！
      <note>[二二]師古曰：「勇敢之人闇於分理，未必能死名節。怯懦之夫心知慕義，則處處皆能勉勵也。」</note>
僕雖怯耎欲苟活，
      <note>[二三]師古曰：「耎，柔弱也，音人阮反。」</note>
亦頗識去就之分矣，何至自湛溺累紲之辱哉！
      <note>[二四]師古曰：「湛讀曰沈。累音力追反。」</note>
且夫臧獲婢妾猶能引決，
      <note>[二五]應劭曰：「揚雄方言云：『海岱之間，罵奴曰臧，罵婢曰獲。燕之北郊，民而工几耳婢謂之臧，女而婦奴謂之獲。』晉灼曰：「臧獲，敗敵所被虜獲為奴隸者。」師古曰：「應說是也。」</note>
況若僕之不得已乎！所以隱忍苟活，函糞土之中而不辭者，恨私心有所不盡，鄙沒世而文采不表於後也。</p>
   </div>
   <pb n="2735"/>
   <div>
      <p>古者富貴而名摩滅，不可勝記，唯俶儻非常之人稱焉。蓋西伯拘而演周易；仲尼戹而作春秋；屈原放逐，乃賦離騷；左丘失明，厥有國語；孫子髕脚，兵法修列；
      <note>[一]文穎曰：「孫子與龐涓學，而為龐涓所斷足。」師古曰：「髕音頻忍反。」</note>
不韋遷蜀，世傳呂覽；
      <note>[二]蘇林曰：「呂氏春秋篇名八覽、六論。」</note>
韓非囚秦，說難、孤憤。
      <note>[三]師古曰：「說難、孤憤，韓子之篇名。」</note>
詩三百篇，大氐賢聖發憤之所為作也。
      <note>[四]師古曰：「氐，歸也，音丁禮反。」</note>
此人皆意有所鬱結，不得通其道，故述往事，思來者。
      <note>[五]師古曰：「令將來之人，見己志也。」</note>
及如左丘明無目，孫子斷足，終不可用，退論書策以舒其憤，思垂空文以自見。
      <note>[六]師古曰：「見，胡電反。」</note>
僕竊不遜，近自託於無能之辭，網羅天下放失舊聞，考之行事，稽其成敗
      <note>[七]師古曰：「稽，計也。」</note>
興壞之理，凡百三十篇，亦欲以究天人之際，通古今之變，成一家之言。草創未就，適會此禍，惜其不成，是以就極刑而無慍色。僕誠已著此書，藏之名山，傳之其人通邑大都，
      <note>[八]師古曰：「其人謂能行其書者。」</note>
則僕償前辱之責，雖萬被戮，豈有悔哉！然此可為智者道，難為俗人言也。</p>
   </div>
   <pb n="2736"/>
   <div>
      <p>且負下未易居，下流多謗議。僕以口語遇遭此禍，重為鄉黨戮笑，汙辱先人，亦何面目復上父母之丘墓乎？雖累百世，垢彌甚耳！是以腸一日而九回，居則忽忽若有所亡，出則不知所如往。
      <note>[一]師古曰：「如亦往也。」</note>
每念斯恥，汗未嘗不發背霑衣也。身直為閨閤之臣，寧得自引深臧於巖穴邪！故且從俗浮湛，與時俯仰，
      <note>[二]師古曰：「湛讀曰沉。」</note>
以通其狂惑。今少卿乃教以推賢進士，無乃與僕之私指謬乎。
      <note>[三]師古曰：「指，意也。」</note>
今雖欲自彫瑑，
      <note>[四]師古曰：「瑑，刻也，音篆。」</note>
曼辭以自解，
      <note>[五]如淳曰：「曼，美也。」師古曰：「曼音萬。」</note>
無益，於俗不信，祗取辱耳。
      <note>[六]師古曰：「祇，適也。」</note>
要之死日，然後是非乃定。書不能盡意，故略陳固陋。</p>
   </div>
   <pb n="2737"/>
   <div>
      <p>遷既死後，其書稍出。宣帝時，遷外孫平通侯楊惲祖述其書，遂宣布焉。至王莽時，求封遷後，為史通子。
      <note>[一]應劭曰：「以遷世為史（宜）〔官〕，
            
         
         以遷世為史（宜）〔官〕，　景祐、殿本都作「官」，此誤。
通於古今也。」李奇曰：「史通國子爵也。」</note>
      </p>
   </div>
   <div>
      <p>贊曰：自古書契之作而有史官，其載籍博矣。至孔氏籑之，
      <note>[一]師古曰：「籑與撰同。」</note>
上（繼）〔斷〕唐堯，下訖秦繆。
      <note>上（繼）〔斷〕唐堯，下訖秦繆。　吳承仕說，「繼」字無義，字當為「斷」。藝文志「斷自堯典」，儒林傳「上斷唐虞」，並其證。按藝文志作「上斷于堯」。</note>
唐虞以前雖有遺文，其語不經，
      <note>[二]師古曰：「非經典所說。」</note>
故言黃帝、顓頊之事未可明也。及孔子因魯史記而作春秋，而左丘明論輯其本事以為之傳，
      <note>[三]師古曰：「輯與集同。」</note>
又籑異同為國語。又有世本，錄黃帝以來至春秋時帝王公侯卿大夫祖世所出。春秋之後，七國並爭，
      <note>[四]服虔曰：「關東六國，與秦七國。」</note>
秦兼諸侯，有戰國策。漢興伐秦定天下，有楚漢春秋。故司馬遷據左氏、國語，采世本、戰國策，述楚漢春秋，接其後事，訖于（大）〔天〕漢。
      <note>接其後事，訖于（大）〔天〕漢。　楊樹達說，「大漢」無義，當作「天漢」。天漢，武帝年號。</note>
其言秦漢，詳矣。至於采經摭傳，
      <note>[五]師古曰：「摭，拾也，音之亦反。」</note>
分散數家之事，甚多疏略，或有抵梧。
      <note>[六]如淳曰：「梧讀曰迕，相觸迕也。」師古曰：「抵，觸也。梧，相支柱不安也。梧音悟。」</note>
亦其涉獵者廣博，貫穿經傳，馳騁古今，上下數千載間，斯以勤矣。又其是非頗繆
</p>
   </div>
   <pb n="2738"/>
   <div>
      <p>
於聖人，
      <note>[七]師古曰：「頗，普我反。」</note>
論大道則先黃老而後六經，序遊俠則退處士而進姦雄，述貨殖則崇勢利而羞賤貧，此其所蔽也。然自劉向、揚雄博極羣書，皆稱遷有良史之材，服其善序事理，辨而不華，質而不俚，
      <note>[八]劉德曰：「俚，鄙也。」如淳曰：「言雖質，猶不如閭里之鄙言也。」師古曰：「劉說是也。俚音里。」</note>
其文直，其事核，
      <note>[九]師古曰：「核，堅實也。」</note>
不虛美，不隱惡，故謂之實錄。
      <note>[一０]應劭曰：「言其錄事實。」</note>
烏呼！以遷之博物洽聞，而不能以知自全，既陷極刑，幽而發憤，書亦信矣。
      <note>[一一]師古曰：「言其報任安書，自陳己志，信不謬。」</note>
迹其所以自傷悼，小雅巷伯之倫。
      <note>[一二]師古曰：「巷伯，奄官也，遇讒而作詩，列在小雅。其詩曰『萋兮菲兮，成是貝錦』是也。」</note>
夫唯大雅「既明且哲，能保其身」，難矣哉！
      <note>[一三]師古曰：「尹吉甫作烝民之詩，美宣王而論仲山甫之德，曰『既明且哲，以保其身』。其詩列於大雅，故贊云然。」</note>
      </p>
   </div>
</xml>
