<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
      <head/>
      <p>易曰：「天垂象，見吉凶，聖人象之；河出圖，雒出書，聖人則之。」
      <note>[一]師古曰：「上繫之辭也。則，效也。」</note>
劉歆以為虙羲氏繼天而王，
      <note>[二]師古曰：「虙讀與伏同。」</note>
受河圖，則而畫之，八卦是也；
      <note>[三]師古曰：「放效河圖而畫八卦也。」</note>
禹治洪水，賜雒書，法而陳之，洪範是也。
      <note>[四]師古曰：「取法雒書而陳洪範也。」</note>
聖人行其道而寶其真。降及于殷，箕子在父師位而典之。
      <note>[五]師古曰：「父師，卽太師，殷之三公也。箕子，紂之諸父而為太師，故曰父師。」</note>
周既克殷，以箕子歸，武王親虛己而問焉。故經曰：「惟十有三祀，王訪于箕子，
      <note>[六]師古曰：「祀，年也。商曰祀。自此以下皆周書洪範之文。」</note>
王乃言曰：『烏嘑，箕子！惟天陰騭下民，相協厥居，我不知其彝倫逌敘。』
      <note>[七]服虔曰：「騭音陟也。」應劭曰：「陰，覆也。陟，升也。相，助也。協，和也。倫，理也。攸，所也。言天覆下民，王者當助天居，我不知居天常理所次序也。」師古曰：「騭音質。騭，定也。協，和也。天不言而默定下人，助合其居。」</note>
箕子乃言曰：『我聞在昔，鯀陻洪水，汨陳其五行，
      <note>[八]應劭曰：「陻，塞也。汨，亂也。水性流行，而鯀障塞之，失其本性，其餘所陳列皆亂，故曰亂陳五行也。」師古曰：「汨音骨。」</note>
帝乃震怒，弗畀洪範九疇，彝倫逌斁。
      <note>[九]師古曰：「帝謂上帝，卽天也。震，動也。畀，與也。疇，類也。九類卽九章也。斁，敗也，音丁故反。」</note>
鯀則殛死，禹乃嗣興，
      <note>[一０]師古曰：「殛，誅也，見（殛）〔誅〕而死。
            
         
         見（殛）〔誅〕而死。　景祐、殿本都作「誅」。朱一新說作「誅」是。
殛音居力反。」</note>
天乃錫禹洪範九疇，彝倫逌敘。』」
      <note>[一一]師古曰：「自此以上，洪範之文。」</note>
此武王問雒書於箕子，箕子對禹得雒書之意也。</p>
   </div>
   <pb n="1316"/>
   <div>
      <p>「初一曰五行；
      <note>[一]師古曰：「謂之行者，言順天行氣。」</note>
次二曰羞用五事；
      <note>[二]師古曰：「羞，進也。」</note>
次三曰農用八政；
      <note>[三]張晏曰：「農，食之本，食為八政首，故以農為名也。」師古曰：「此說非也。農，厚也。羞用義例皆同，非田農之義也。」</note>
次四曰旪用五紀；
      <note>[四]應劭曰：「旪，合也，合成五行，為之條紀也。」師古曰：「旪讀曰叶，和也。」</note>
次五曰建用皇極；
      <note>[五]應劭曰：「皇，大；極，中也。」</note>
次六曰艾用三德；
      <note>[六]應劭曰：「艾，治也。治大中之道用三德也。」師古曰：「艾讀曰乂。」</note>
次七曰明用稽疑；
      <note>[七]應劭曰：「疑事明考之於蓍龜。」</note>
次八曰念用庶徵；
      <note>[八]師古曰：「念，思也。庶，衆也。徵，應也。」</note>
次九曰嚮用五福，畏用六極。」
      <note>[九]應劭曰：「天所以嚮樂人，用五福；所以畏懼人，用六極。」</note>
凡此六十五字，皆雒書本文，所謂天乃錫禹大法九章常事所次者也。以為河圖、雒書相為經緯，八卦、九章相為表裏。昔殷道弛，文王演周易；
      <note>[一０]師古曰：「演，廣也，更廣其文也。演音弋善反。」</note>
周道敝，孔子述春秋。則乾坤之陰陽，效洪範之咎徵，天人之道粲然著矣。</p>
   </div>
   <pb n="1317"/>
   <div>
      <p>漢興，承秦滅學之後，景、武之世，董仲舒治公羊春秋，始推陰陽，為儒者宗。宣、元之後，劉向治穀梁春秋，數其旤福，傳以洪範，
      <note>[一]師古曰：「咼旡，古文禍字。以洪範義傳而說之。傳字或作傅，讀曰附，謂附著。」</note>
與仲舒錯。
      <note>[二]師古曰：「錯，互不同也。」</note>
至向子歆治左氏傳，其春秋意亦已乖矣；言五行傳，又頗不同。是以監仲舒，別向、歆，
      <note>[三]師古曰：「監字與擥同，謂引取之。監音來敢反。」</note>
傳載眭孟、夏侯勝、京房、谷永、李尋之徒所陳行事，
      <note>[四]師古曰：「眭音息規反。說在眭孟傳。」</note>
訖於王莽，舉十二世，以傅春秋，著於篇。
      <note>[五]師古曰：「傅讀曰附，謂比附其事。」</note>
      </p>
   </div>
   <pb n="1318"/>
   <div>
      <p>經曰：「初一曰五行。五行：一曰水，二曰火，三曰木，四曰金，五曰土。水曰潤下，火曰炎上，
      <note>[一]師古曰：「皆水火自然之性也。」</note>
木曰曲直，
      <note>[二]師古曰：「言可揉而曲，可矯而直。」</note>
金曰從革，
      <note>[三]張晏曰：「革，更也，可更銷鑄也。」</note>
土爰稼穡。」
      <note>[四]師古曰：「爰亦曰也。一說爰，於也，可於其上稼穡也。種之曰稼。收聚曰穡。」</note>
      </p>
   </div>
   <div>
      <p>傳曰：「田獵不宿，
      <note>[一]服虔曰：「不得其時也。或曰，不豫戒曰不宿，不戒以其時也。」</note>
飲食不享，
      <note>[二]師古曰：「不行享獻之禮也。」</note>
出入不節，奪民農時，及有姦謀，
      <note>[三]李奇曰：「姦謀，增賦履畝之事也。」臣瓚曰：「姦謀，邪謀也。」師古曰：「卽下所謂作為姦詐以奪農時。李說是。」</note>
則木不曲直。」</p>
   </div>
   <div>
      <p>說曰：木，東方也。於易，地上之木為觀。
      <note>[一]師古曰：「坤下巽上，觀。巽為木，故云地上之木也。」</note>
其於王事，威儀容貌亦可觀者也。故行步
</p>
   </div>
   <pb n="1319"/>
   <div>
      <p>
有佩玉之度，
      <note>[二]師古曰：「玉佩上有雙衡，下有雙璜，琚瑀以雜之，（衡）〔衝〕牙（玭）〔蚍〕珠以納其間。
            
         
         （衡）〔衝〕牙（玭）〔蚍〕珠以納其間。　「衡」，景祐、殿本都作「衝」。「玭」，景祐本作「蚍」。
右徵角而左宮羽，進則掩之，退則揚之，然後玉鏘鳴焉。是為行步之節度也。璜音黃。琚音居。瑀音禹。蚍音步千反。」</note>
登車有和鸞之節，
      <note>[三]師古曰：「和，鈴也，以金為之，施於衡上。鸞亦以金為鸞鳥而銜鈴焉，施於鑣上。動皆有聲，以為舒疾之（疾）〔節〕也。」
            
         
         以為舒疾之（疾）〔節〕也。　景祐、殿、局本都作「節」。朱一新說作「節」是。
      </note>
田狩有三驅之制，
      <note>[四]師古曰：「謂田獵三驅也。三驅之禮，一為乾豆，二為賓客，三為充君之庖也。」</note>
飲食有享獻之禮，
      <note>[五]師古曰：「以禮飲食謂之享，進爵於前謂之獻。」</note>
出入有名，使民以時，務在勸農桑，謀在安百姓：如此，則木得其性矣。若乃田獵馳騁不反宮室，飲食沈湎不顧法度，
      <note>[六]師古曰：「沈湎，謂溺於酒食。湎音彌善反。」</note>
妄興繇役以奪民時，作為姦詐以傷民財，則木失其性矣。蓋工匠之為輪矢者多傷敗，
      <note>[七]如淳曰：「揉輪不曲，矯矢不直也。」</note>
及木為變怪，
      <note>[八]臣瓚曰：「梓柱更生及變為人形是也。」</note>
是為木不曲直。</p>
   </div>
   <div>
      <p>春秋成公十六年「正月，雨，木冰」。劉歆以為上陽施不下通，下陰施不上達，故雨，而木為之冰，雰氣寒，
      <note>[一]師古曰：「雰音紛。」</note>
木不曲直也。劉向以為冰者陰之盛而水滯者也，木者少陽，貴臣卿大夫
</p>
   </div>
   <pb n="1320"/>
   <div>
      <p>
之象也。此人將有害，則陰氣（協）〔脅〕木，
      <note>則陰氣（協）〔脅〕木，　景祐、殿本都作「脅」。</note>
木先寒，故得雨而冰也。是時叔孫喬如出奔，公子偃誅死。
      <note>[二]師古曰：「叔孫喬如，叔孫宣伯也，通於宣公夫人穆姜，謀欲作亂，不克而出奔齊。公子偃，宣公庶子，成公弟也，豫喬如之謀，故見誅。事並在十六年冬。」</note>
一曰，時晉執季孫行父，又執公，此執辱之異。
      <note>[三]師古曰：「行父，季文子也。十六年秋，公會晉侯于沙隨，晉受喬如之譖而止公。是年九月，又信喬如之譖而執行父也。」</note>
或曰，今之長老名木冰為「木介」。介者，甲。甲，兵象也。是歲晉有焉陵之戰，楚王傷目而敗。
      <note>[四]師古曰：「晉楚戰于焉陵，呂錡射恭王中目。焉陵，鄭地。」</note>
屬常雨也。</p>
   </div>
   <div>
      <p>傳曰：「棄法律，逐功臣，殺太子，以妾為妻，則火不炎上。」</p>
   </div>
   <div>
      <p>說曰：火，南方，揚光煇為明者也。其於王者，南面鄉明而治。
      <note>[一]師古曰：「鄉讀曰嚮。」</note>
書云：「知人則悊，能官人。」
      <note>[二]師古曰：「虞書咎繇謨之辭。悊，智也。能知其材則能官之，所以為智也。」</note>
故堯舜舉羣賢而命之朝，
      <note>[三]師古曰：「謂稷、咼以下。」</note>
遠四佞而放諸壄。
      <note>[四]師古曰：「四佞，卽四凶也。遠，離也。壄，古野字。」</note>
孔子曰：「浸潤之譖、膚受之訴不行焉，可謂明矣。」
      <note>[五]師古曰：「論語載孔子之言也。浸潤，言積漸也。膚受，謂初入皮膚以至骨髓也。」</note>
賢佞分別，官人有序，帥由舊章，
      <note>[六]師古曰：「帥，循也。由，從也，用也。」</note>
敬重功勳，殊別適庶，
      <note>[七]師古曰：「適讀曰嫡。」</note>
如此則火得其性矣。若乃信道不篤，
      <note>[八]師古曰：「篤，厚也。」</note>
或燿虛偽，讒夫昌，邪勝正，則火失其性矣。自上而降，及濫炎妄起，
      <note>[九]師古曰：「炎讀曰燄。」</note>
災宗廟，燒宮館，雖興師衆，弗能救也，是為火不炎上。</p>
   </div>
   <pb n="1321"/>
   <div>
      <p>春秋桓公十四年「八月壬申，御廩災」。董仲舒以為先是四國共伐魯，大破之於龍門。
      <note>[一]韋昭曰：「魯郭門。」</note>
百姓傷者未瘳，怨咎未復，而君臣俱惰，內怠政事，外侮四鄰，非能保守宗廟終其天年者也，故天災御廩以戒之。劉向以為御廩，夫人八妾所舂米之臧以奉宗廟者也，
      <note>[二]師古曰：「一娶九女，正嫡一人，餘者妾也，故云八妾。」</note>
時夫人有淫行，
      <note>[三]師古曰：「謂通於齊侯。」</note>
挾逆心，
      <note>[四]師古曰：「謂欲弒桓公。」</note>
天戒若曰，夫人不可以奉宗廟。桓不寤，與夫人俱會齊，
      <note>[五]師古曰：「十八年春，公會齊侯于濼，公與夫人姜氏遂如齊也。」</note>
夫人譖桓公於齊侯，
      <note>[六]師古曰：「言世子同非吾子，齊侯之子。」</note>
齊侯殺桓公。
      <note>[七]師古曰：「齊侯享公，公醉，使公子彭生乘公，拉其幹而殺之。公薨於車。」</note>
劉歆以為御廩，公所親耕籍田以奉粢盛者也，
      <note>[八]師古曰：「黍稷曰粢，在器曰盛也。」</note>
棄法度亡禮之應也。</p>
   </div>
   <pb n="1322"/>
   <div>
      <p>嚴公二十年「夏，齊大災」。
      <note>[一]師古曰：「嚴公，謂莊公也，避明帝諱，故改曰嚴。凡漢書載諡姓為嚴者，皆類此。」</note>
劉向以為齊桓好色，聽女口，以妾為妻，適庶數更，
      <note>[二]師古曰：「更，改也，桓公之夫人三，王姬、徐嬴、蔡姬，皆無子。而桓公好內多寵，內嬖如夫人者六人：長衞姬，生公子無虧，即武孟也；少衞姬，生惠公；鄭姬生孝公；葛嬴生昭公；密姬生懿公；宋華子生公子雍。公與管仲屬孝公於宋襄公，以為太子。易牙有寵於衞恭姬，因寺人貂以薦羞於公，請立武孟。公許之。管仲卒，五公子皆求立。適讀曰嫡，下亦同。數音所角反。」</note>
故致（太）〔大〕災。
      <note>故致（太）〔大〕災。　景祐、殿本都作「大」。</note>
桓公不寤，及死，適庶分爭，九月不得葬。
      <note>[三]師古曰：「魯僖十七年，齊桓公卒，易牙入，因內寵以殺羣吏，立無虧。孝公奔宋。十八年，齊立孝公，不勝（曰）〔四〕公子之徒，
            
         
         不勝（曰）〔四〕公子之徒，　景祐、殿本都作「四」，此誤。
遂與宋人戰，敗齊師于甗，立孝公而還。八月，葬桓公，是為過於九月乃得葬也。」</note>
公羊傳曰，大災，疫也。董仲舒以為魯夫人淫於齊，齊桓姊妹不嫁者七人。國君，民之父母；夫婦，生化之本。本傷則末夭，故天災所予也。
      <note>[四]李奇曰：「以為疫殺其民人。」</note>
      </p>
   </div>
   <pb n="1323"/>
   <div>
      <p>釐公二十年「五月（己酉）〔乙巳〕，西宮災」。
      <note>釐公二十年五月（己酉）〔乙巳〕，西宮災。　景祐、殿本都作「乙巳」，與春秋經同。</note>
      
         <note>[一]師古曰：「釐讀曰僖。後皆類此。」</note>
穀梁以為愍公宮也，以諡言之則若疏，故謂之西宮。劉向以為釐立妾母為夫人以入宗廟，
      <note>[二]師古曰：「僖公之母，謂成風也。本非正嫡，僖既為君，而母遂同夫人禮。文四年經書『夫人風氏薨』，五年『王使榮叔歸含且賵』，是也。」</note>
故天災愍宮，若曰，去其卑而親者，將害宗廟之正禮。
      <note>[三]師古曰：「愍公於僖公為弟，故云卑。」</note>
董仲舒以為釐娶於楚，而齊媵之，脅公使立以為夫人。
      <note>[四]師古曰：「僖公初聘楚女為嫡，齊女為媵。時齊先致其女，脅魯使立為夫人。事見公羊、穀梁傳。」</note>
西宮者，小寢，夫人之居也。若曰，妾何為此宮！誅去之意也。以天災之，故大之曰西宮也。左氏以為西宮者，公宮也。言西，知有東。東宮，太子所居。言宮，舉區皆災也。</p>
   </div>
   <div>
      <p>宣公十六年「夏，成周宣榭火」。
      <note>[一]師古曰：「公羊經也。成周，洛陽也。」</note>
榭者，所以臧樂器，宣其名也。董仲舒、劉向以為十五年王札子殺召伯、毛伯，
      <note>[二]師古曰：「王札子即王子捷也。召伯、毛伯，周二大夫也。召讀曰邵。後皆類此。」</note>
天子不能誅。天戒若曰，不能行政令，何以禮樂為而臧之？左氏經曰：「成周宣榭火，人火也。人火曰火，天火曰災。」榭者，講武之坐屋。</p>
   </div>
   <pb n="1324"/>
   <div>
      <p>成公三年「二月甲子，新宮災」。穀梁以為宣宮，不言諡，恭也。劉向以為時魯三桓子孫始執國政，宣公欲誅之，恐不能，使大夫公孫歸父如晉謀。未反，宣公死。三家譖歸父於成公。成公父喪未葬，聽讒而逐其父之臣，使奔齊，
      <note>[一]師古曰：「三桓，謂孟孫、叔孫、季孫三家，俱出桓公之子也。公孫歸父，東門襄仲之子也。歸父欲去三桓以張公室，與宣公謀，而聘于晉，欲以晉人去之。而宣公薨，成公即位，季文子及臧宣叔乃逐東門氏。歸父還，復命於介，遂出奔齊。」</note>
故天災宣宮，明不用父命之象也。一曰，三家親而亡禮，猶宣公殺子赤而立。
      <note>[二]師古曰：「赤，文公太子，即子惡也。宣公，文公之庶子，襄仲殺赤而立宣公。」</note>
亡禮而親，天災宣廟，欲示去三家也。董仲舒以為成居喪亡哀戚心，數興兵戰伐，
      <note>[三]師古曰：「謂元年作丘甲，二年季孫行父帥師會晉郤克及齊侯戰于案革，三年叔孫僑如帥師圍棘。」</note>
故天災其父廟，示失子道，不能奉宗廟也。一曰，宣殺君而立，不當列於羣祖也。</p>
   </div>
   <div>
      <p>襄公九年「春，宋災」。劉向以為先是宋公聽讒，逐其大夫華弱，出奔魯。
      <note>[一]師古曰：「華弱，華耦之孫也，與樂轡少相狎，長相優，又相謗。轡以弓梏弱于朝，宋平公怒，逐之，遂來奔。事在襄六年。」</note>
左氏傳曰，宋災，樂喜為司城，
      <note>[二]師古曰：「司城，本司空，避武公之諱，故改其官為司城。」</note>
先使火所未至徹小屋，
      <note>[三]師古曰：「恐火及之，故徹去。」</note>
塗大屋，
      <note>[四]師古曰：「大屋難徹，故以泥塗之，令火至不可焚。」</note>
陳畚輂，
      <note>[五]應劭曰：「畚，草籠也，讀與本同。輂，所以輿土也。」師古曰：「輂音居玉反。」</note>
具綆缶，
      <note>[六]師古曰：「綆，汲索也。缶卽盎也。綆音工杏反。」</note>備水
</p>
   </div>
   <pb n="1325"/>
   <div>
      <p>
器，
      <note>[七]師古曰：「罃瓮之屬也。許氏說文解字曰『罃備火，（金）〔今〕之長頸缾也』。」
            
         
         （金）〔今〕之長頸缾也。　景祐、殿本都作「今」。朱一新說作「今」是。
      </note>
畜水潦，積土塗，
      <note>[八]師古曰：「潦，行潦也。畜讀曰蓄。蓄謂障遏聚之也。塗，泥也。」</note>
繕守備，
      <note>[九]師古曰：「繕謂補修之也。修守禦之備，恐因火有它故也。」</note>
表火道，
      <note>[一０]師古曰：「火之所起之道皆立標記也。」</note>
儲正徒。
      <note>[一一]師古曰：「儲，偫也。正徒，役徒也。偫音丈紀反。」</note>
郊保之民，使奔火所。
      <note>[一二]師古曰：「郊保之民，謂郊野之外保聚者也。使奔火所，共救災也。」</note>
又飭衆官，各慎其職。
      <note>[一三]師古曰：「飭讀與（赤）〔敕〕同。」
            
         
         飭讀與（赤）〔敕〕同。　景祐、殿本都作「敕」。朱一新說作「敕」是。
      </note>
晉侯聞之，問士弱曰：
      <note>[一四]師古曰：「士弱，晉大夫士莊伯。」</note>
「宋災，於是乎知有天道，何故？」對曰：「古之火正，或食於心，或食於咮，以出入火。
      <note>[一五]師古曰：「咮音竹救反。」</note>
是故咮為鶉火，心為大火。陶唐氏之火正閼伯，居商丘，祀大火，而火紀時焉。相土因之，故商主大火。商人閱其旤敗之釁必始於火，是以知有天道。」公曰：「可必乎？」對曰：「在道。國亂亡象，不可知也。」
      <note>[一六]韋昭曰：「大亂之君，天（下）〔不〕復告，
            
         
         天（下）〔不〕復告，　景祐、殿本都作「不」。朱一新說作「不」是。故無象。」</note>
說曰：古之火正，謂火官也，掌祭火星，行火政。季春昏，心星出東方，而咮、七星、鳥首正在南方，則用火；季秋，星入，則止火，以順天時，救民疾。帝嚳則有祝融，堯時有閼伯，民賴其德，死則以為火祖，配祭火星，故曰「或食於心，或食於咮也」。相土，商祖契之曾孫，
      <note>[一七]師古曰：「契讀曰偰，音先列反。字或作咼，其用同耳。據諸典籍，相土即咼之孫，今云曾孫，未詳其意。」</note>
代閼伯後主火星。宋，其後也。世司其占，故先知火災。賢君見變，能修道以除凶；亂君亡象，天不譴告，故不可必也。</p>
   </div>
   <pb n="1326"/>
   <div>
      <p>三十年「五月甲午，宋災」。董仲舒以為伯姬如宋五年，宋恭公卒，
      <note>[一]師古曰：「伯姬，魯宣公女恭姬也。成九年歸于宋，十五年而宋公卒。今云如宋五年，則是轉寫誤。」</note>
伯姬幽居守節三十餘年，又憂傷國家之患禍，積陰生陽，故火生災也。劉向以為先是宋公聽讒而殺太子痤，
      <note>[二]師古曰：「痤，宋平公太子也。寺人惠牆伊戾譖太子，云與楚（各）〔客〕盟，
            
         
         云與楚（各）〔客〕盟，　景祐、殿、局本都作「客」。朱一新說作「客」是。
平公殺之。事在襄二十六年。痤音在戈反。」</note>應火不炎上之罰也。</p>
   </div>
   <pb n="1327"/>
   <div>
      <p>左氏傳昭公六年「六月丙戌，鄭災」。是春三月，鄭人鑄刑書。士文伯曰：「火見，鄭其火乎？
      <note>[一]師古曰：「士文伯，晉大夫伯瑕也。」</note>
火未出而作火以鑄刑器，臧爭辟焉。
      <note>[二]師古曰：「著刑於鼎，故稱刑器。法設下爭，故云爭辟。」</note>
火而象之，不火何為？」說曰：火星出於周五月，而鄭以三月作火鑄鼎，刻刑辟書，以為民約，是為刑器爭辟。故火星出，與五行之火爭明為災，其象然也，又棄法律之占也。不書於經，時不告魯也。</p>
   </div>
   <div>
      <p>九年「夏四月，陳火」。
      <note>[一]師古曰：「公羊（傳）〔經〕。」
            
         
         公羊（傳）〔經〕。　景祐、殿本都作「經」。
      </note>
董仲舒以為陳夏徵舒殺君，楚嚴王託欲為陳討賊，陳國闢門而待之，至因滅陳。
      <note>[二]師古曰：「夏徵舒，陳卿夏南，卽少西氏也。徵舒之母通于靈公，靈公飲酒于夏氏，徵舒射而殺之。楚子為夏氏亂故伐陳，謂陳人無動，將討於少西氏，遂入陳，殺夏徵舒，轘諸栗門，因縣陳。事在宣公十一年。」</note>
陳臣子尤毒恨甚，極陰生陽，故致火災。劉向以為先是陳侯弟招殺陳太子偃師，
      <note>[三]師古曰：「招謂陳哀公之弟。偃師卽哀公子也。哀公有廢疾，招殺太子而立公子留。事在昭八年。招音韶。」</note>
皆外事，不因其宮館者，略之也。八年十月壬午，楚師滅陳，
      <note>[四]師古曰：「莊王初雖縣陳，納申叔時之諫，乃復封陳，至此時陳又為楚靈王所滅。」</note>
春秋不與蠻夷滅中國，故復書陳火也。
      <note>[五]師古曰：「九年火時，陳已為楚縣，猶追書陳國者，以楚蠻夷，不許其滅中夏之國。」</note>
左氏經曰「陳災」。傳曰「鄭裨竈曰：『五年，陳將復封，
      <note>[六]師古曰：「裨竈，鄭大夫。」</note>
封五十二年而遂亡。』子產問其故，對曰：『陳，水屬也。火，水妃也，而楚所相也。今火出而火陳，逐楚而建陳也。妃以五（陳）〔成〕，
      <note>妃以五（陳）〔成〕，　景祐、殿、局本都作「成」。</note>
故曰五年。歲五及鶉火，而後陳卒亡，楚克有之，天之道也。』」說曰：顓頊以水王，陳其族也。
      <note>[七]師古曰：「陳，舜後也。舜本出顓頊。」</note>今茲歲在星紀，後五年在大梁。大梁，昴也。金
</p>
   </div>
   <pb n="1328"/>
   <div>
      <p>
為水宗，得其宗而昌，故曰「五年陳將復封」。楚之先為火正，故曰「楚所相也」。天以一生水，地以二生火，天以三生木，地以四生金，天以五生土。五位皆以五而合，而陰陽易位，故曰「妃以五成」。然則水之大數六，火七，木八，金九，土十。故水以天一為火二牡，木以天三為土十牡，土以天五為水六牡，火以天七為金四牡，金以天九為木八牡。陽奇為牡，陰耦為妃。
      <note>[八]師古曰：「奇音居宜反。」</note>
故曰「水，火之牡也；火，水妃也」。於易，坎為水，為中男，離為火，為中女，蓋取諸此也。自大梁四歲而及鶉火，四周四十八歲，凡五及鶉火，五十二年而陳卒亡。火盛水衰，故曰「天之道也」。哀公十七年七月己卯，楚滅陳。</p>
   </div>
   <pb n="1329"/>
   <div>
      <p>昭十八年「五月壬午，宋、衞、陳、鄭災」。董仲舒以為象王室將亂，天下莫救，故災四國，言亡四方也。又宋、衞、陳、鄭之君皆荒淫於樂，不恤國政，與周室同行。陽失節則火災出，是以同日災也。劉向以為宋、陳，王者之後，
      <note>[一]師古曰：「宋微子啟本出殷，陳胡公滿有虞苗裔，皆王者之後。」</note>
衞、鄭，周同姓也。
      <note>[二]師古曰：「衞康叔，文王之子。鄭桓公，宣王之弟。」</note>
時周景王老，劉子、單子事王子猛，
      <note>[三]師古曰：「劉子，劉獻公摯也。單子，穆公旗也。皆周大夫也。猛，景王太子。單音善。」</note>
尹氏、召伯、毛伯事王子鼂。
      <note>[四]師古曰：「尹氏，文公圉也。召伯，莊公奐也。毛伯，毛得也。皆周太夫也。子鼂，景王庶子也。鼂，古朝字。」</note>
子鼂，楚之出也。
      <note>[五]師古曰：「姊妹之子曰出。」</note>
及宋、衞、陳、鄭亦皆外附於楚，亡尊周室之心。後三年，景王崩，王室亂，故天災四國。天戒若曰，不救周，反從楚，廢世子，立不正，以害王室，明同辠也。</p>
   </div>
   <div>
      <p>定公二年「五月，雉門及兩觀災」。
      <note>[一]師古曰：「雉門，公宮南門也。兩觀謂闕。」</note>
董仲舒、劉向以為此皆奢僭過度者也。先是，季氏逐昭公，昭公死于外。
      <note>[二]師古曰：「謂薨于乾侯。」</note>
定公卽位，既不能誅季氏，又用其邪說，淫於女樂，而退孔子。
      <note>[三]師古曰：「齊人歸女樂，季桓子勸定公受之，君臣相與觀之，廢朝禮三日，孔子乃行。」</note>
天戒若曰，去高顯而奢僭者。一曰，門闕，號令所由出也，今舍大聖而縱有辠，亡以出號令矣。京房易傳曰：「君不思道，厥妖火燒宮。」</p>
   </div>
   <pb n="1330"/>
   <div>
      <p>哀公三年「五月辛卯，桓、釐宮災」。董仲舒、劉向以為此二宮不當立，違禮者也。哀公又以季氏之故不用孔子。孔子在陳聞魯災，曰：「其桓、釐之宮乎！」以為桓，季氏之所出，釐，使季氏世卿者也。</p>
   </div>
   <div>
      <p>四年「六月辛丑，亳社災」。
      <note>[一]師古曰：「亳社，殷社也。」</note>
董仲舒、劉向以為亡國之社，所以為戒也。
      <note>[二]師古曰：「存其社者，欲使君常思敬慎，懼危亡也。」</note>
天戒若曰，國將危亡，不用戒矣。春秋火災，屢於定、哀之間，不用聖人而縱驕臣，將以亡國，不明甚也。一曰，天生孔子，非為定、哀也，蓋失禮不明，火災應之，自然象也。</p>
   </div>
   <div>
      <p>高后元年五月丙申，趙叢臺災。劉向以為是時呂氏女為趙王后，嫉妒，將為讒口以害趙王。王不寤焉，卒見幽殺。</p>
   </div>
   <div>
      <p>惠帝四年十月乙亥，未央宮凌室災；
      <note>[一]師古曰：「臧冰之室也。」</note>
丙子，織室災。
      <note>[二]師古曰：「織作之室。」</note>
劉向以為元年呂太后殺趙王如意，殘戮其母戚夫人。是歲十月壬寅，太后立帝姊魯元公主女為皇后。其乙亥，凌室
</p>
   </div>
   <pb n="1331"/>
   <div>
      <p>
災。明日，織室災。凌室所以供養飲食，織室所以奉宗廟衣服，與春秋御廩同義。天戒若曰，皇后亡奉宗廟之德，將絕祭祀。其後，皇后亡子，後宮美人有男，太后使皇后名之，而殺其母。惠帝崩，嗣子立，有怨言，太后廢之，更立呂氏子弘為少帝。賴大臣共誅諸呂而立文帝，惠后幽廢。</p>
   </div>
   <div>
      <p>文帝七年六月癸酉，未央宮東闕罘思災。
      <note>[一]師古曰：「罘思，闕之屏也。解具在文紀。」</note>
劉向以為東闕所以朝諸侯之門也，罘思在其外，諸侯之象也。漢興，大封諸侯王，連城數十。文帝卽位，賈誼等以為違古制度，必將叛逆。先是，濟北、淮南王皆謀反，其後吳楚七國舉兵而誅。</p>
   </div>
   <div>
      <p>景帝中五年八月己酉，未央宮東闕災。先是，栗太子廢為臨江王，
      <note>[一]師古曰：「景帝太子，栗姬所生，謂之栗太子。」</note>
以罪徵詣中尉，自殺。丞相條侯周亞夫以不合旨稱疾免，後二年下獄死。</p>
   </div>
   <div>
      <p>武帝建元六年六月丁酉，遼東高廟災。四月壬子，高園便殿火。董仲舒對曰：「春秋之道舉往以明來，是故天下有物，視春秋所舉與同比者，
      <note>[一]師古曰：「比，類也，音必寐反。」</note>精微眇以存其意，通倫類以貫其
</p>
   </div>
   <pb n="1332"/>
   <div>
      <p>
理，天地之變，國家之事，粲然皆見，亡所疑矣。按春秋魯定公、哀公時，季氏之惡已孰，
      <note>[二]師古曰：「孰，成也。」</note>
而孔子之聖方盛。夫以盛聖而易孰惡，季孫雖重，魯君雖輕，其勢可成也。故定公二年五月兩觀災。兩觀，僭禮之物，
      <note>[三]師古曰：「兩觀，天子之制也。」</note>
天災之者，若曰，僭禮之臣可以去。已見辠徵，而後告可去，此天意也。定公不知省。
      <note>[四]師古曰：「省，察也。」</note>
至哀公三年五月，桓宮、釐宮災。二者同事，所為一也，若曰燔貴而去不義云爾。
      <note>[五]師古曰：「燔音煩。」</note>
哀公未能見，故四年六月亳社災。兩觀、桓、釐廟、亳社，四者皆不當立，天皆燔其不當立者以示魯，欲其去亂臣而用聖人也。季氏亡道久矣，前是天不見災者，魯未有賢聖臣，雖欲去季孫，其力不能，昭公是也。
      <note>[六]師古曰：「前是，謂此時之前也。見，顯示也，音胡電反。次下並同。」</note>
至定、哀乃見之，其時可也。不時不見，天之道也。今高廟不當居遼東，高園殿不當居陵旁，於禮亦不當立，與魯所災同。其不當立久矣，至於陛下時天乃災之者，殆亦其時可也。昔秦受亡周之敝，而亡以化之；漢受亡秦之敝，又亡以化之。夫繼二敝之後，承其下流，兼受其猥，難治甚矣。
      <note>[七]師古曰：「猥，積也，謂積敝也。」</note>
又多兄弟親戚骨肉之連，驕揚奢侈
      <note>[八]師古曰：「揚，謂振揚張大也。」</note>
恣睢者衆，
      <note>[九]服虔曰：「自恣意怒貌也。」師古曰：「睢音呼季反。」</note>
所謂重難之時者也。陛下正當大敝之後，又遭重難之時，甚可憂也。故天災若語陛下：『當今之世，雖敝而重難，非以太平至公，不能治也。視親戚貴屬在諸侯遠正最甚者，忍而誅之，
      <note>[一０]師古曰：「遠，離也，謂離正道者也。」</note>
如吾燔遼〔東〕高廟乃可；
      <note>如吾燔遼〔東〕高廟乃可；　「東」字據景祐、殿本補。</note>
視近臣在國中處旁仄及貴而不正者，忍而誅之，
      <note>[一一]師古曰：「仄，古側字。」</note>
如吾燔高園殿乃可』云爾。在外而不正者，雖貴如高廟，猶災燔之，況諸侯乎！在內不正者，雖貴如高園殿，猶燔災之，況大臣乎！此天意也。辠在外
</p>
   </div>
   <pb n="1333"/>
   <div>
      <p>
者天災外，辠在內者天災內，燔甚辠當重，燔簡辠當輕，承天意之道也。」</p>
   </div>
   <div>
      <p>先是，淮南王安入朝，始與帝舅太尉武安侯田蚡有逆言。其後膠西于王、趙敬肅王、常山憲王皆數犯法，或至夷滅人家，藥殺二千石，而淮南、衡山王遂謀反。膠東、江都王皆知其謀，陰治兵弩，欲以應之。至元朔六年，乃發覺而伏辜。時田蚡已死，不及誅。上思仲舒前言，使仲舒弟子呂步舒持斧鉞治淮南獄，以春秋誼顓斷於外，不請。
      <note>[一]師古曰：「顓與專同。不請者，不奏待報。」</note>
既還奏事，上皆是之。</p>
   </div>
   <pb n="1334"/>
   <div>
      <p>太初元年十一月乙酉，未央宮柏梁臺災。先是，大風發其屋，夏侯始昌先言其災日。後有江充巫蠱衞太子事。</p>
   </div>
   <div>
      <p>征和二年春，涿郡鐵官鑄鐵，鐵銷，皆飛上去，此火為變使之然也。其三月，涿郡太守劉屈釐為丞相。後月，巫蠱事興，帝女諸邑公主、陽石公主、
      <note>[一]師古曰：「諸，琅邪之縣也。公主所食曰邑，故謂之諸邑。陽石，北海之縣，字亦作羊。」</note>
丞相公孫賀、子太僕敬聲、平陽侯曹宗等皆下獄死。七月，使者江充掘蠱太子宮，太子與母皇后議，恐不能自明，乃殺充，舉兵與丞相劉屈釐戰，死者數萬人，太子敗走，至湖自殺。
      <note>[二]師古曰：「湖，縣名也。即今閺鄉、湖城二縣界。」</note>
明年，屈釐復坐祝要斬，
      <note>[三]師古曰：「，古詛字也，音側據反。」</note>
妻梟首也。成帝河平二年正月，沛郡鐵官鑄鐵，鐵不下，隆隆如雷聲，又如鼓音，工十三人驚走。音止，還視地，地陷數尺，鑪分為十，一鑪中銷鐵散如流星，皆上去，與征和二年同象。其夏，帝舅五人封列侯，號五侯。
      <note>[四]師古曰：「譚、商、立、根、逢時，凡五人。」</note>
元舅王鳳為大司馬大將軍秉政。後二年，丞相王商與鳳有隙，鳳譖之，免官，自殺。明年，京兆尹王章訟商忠直，言鳳顓權，鳳誣章以大逆辠，下獄死，妻子徙合浦。後許皇后坐巫蠱廢，而趙飛燕為皇后，妹為昭儀，賊害皇子，成帝遂亡嗣。皇后﹐昭儀皆伏辜。一曰，鐵飛屬金不從革。</p>
   </div>
   <pb n="1335"/>
   <div>
      <p>昭帝元鳳元年，燕城南門災。劉向以為時燕王使邪臣通於漢，為讒賊，謀逆亂。南門者，通漢道也。天戒若曰，邪臣往來，為姦讒於漢，絕亡之道也。燕王不寤，卒伏其辜。</p>
   </div>
   <div>
      <p>元鳳四年五月丁丑，孝文廟正殿災。劉向以為孝文，太宗之君，與成周宣榭火同義。先是，皇后父車騎將軍上官安、安父左將軍桀謀為逆，大將軍霍光誅之。皇后以光外孫，年少不知，居位如故。光欲后有子，因上侍疾醫言，禁內後宮皆不得進，唯皇后顓寢。皇后年六歲而立，十三年而昭帝崩，遂絕繼嗣。光執朝政，猶周公之攝也。是歲正月，上加元服，
      <note>[一]師古曰：「謂冠也。」</note>
通詩、尚書，有明悊之性。光亡周公之德，秉政九年，久於周公，上既已冠而不歸政，將為國害。故正月加元服，五月而災見。古之廟皆在城中，孝文廟始出居外，天戒若曰，去貴而不正者。宣帝既立，光猶攝政，驕溢過制，至妻顯殺許皇后，光聞而不討，後遂誅滅。</p>
   </div>
   <div>
      <p>宣帝甘露元年四月丙申，中山太上皇廟災。甲辰，孝文廟災。元帝初元三年四月乙未，孝武園白鶴館災。劉向以為先是前將軍蕭望之、光祿大夫周堪輔政，為佞臣石顯、許章等所譖，望之自殺，堪廢黜。明年，白鶴館災。園中五里馳逐走馬之館，
      <note>[一]師古曰：「五里者，言其周迴五里。」</note>不當在山陵昭
</p>
   </div>
   <pb n="1336"/>
   <div>
      <p>
穆之地。天戒若曰，去貴近逸遊不正之臣，將害忠良。後章坐走馬上林下烽馳逐，免官。
      <note>[二]孟康曰：「夜於上林苑下舉火馳射也。烽或作逢火。」晉灼曰：「冠首曰烽。競走曰逐。」師古曰：「孟說是。」</note>
      </p>
   </div>
   <div>
      <p>永光四年六月甲戌，孝宣杜陵園東闕南方災。劉向以為先是上復徵用周堪為光祿勳，及堪弟子張猛為太中大夫，石顯等復譖毀之，皆出外遷。是歲，上復徵堪領尚書，猛給事中，石顯等終欲害之。園陵小於朝廷，闕在司馬門中，內臣石顯之象也。孝宣，親而貴；闕，法令所從出也。天戒若曰，去法令，內臣親而貴者必為國害。後堪希得進見，因顯言事，事決顯口。堪病不能言。顯誣告張猛，自殺於公車。成帝卽位，顯卒伏辜。</p>
   </div>
   <div>
      <p>成帝建始元年正月乙丑，皇考廟災。初，宣帝為昭帝後而立父廟，於禮不正。是時大將軍王鳳顓權擅朝，甚於田蚡，將害國家，故天於元年正月而見象也。其後穴帚盛，
      <note>[一]師古曰：「穴帚，古浸字。浸，漸也。」</note>
五將世權，遂以亡道。
      <note>[二]孟康曰：「謂王五大司馬也。」師古曰：「謂鳳、音、商、根、莽也。」</note>
      </p>
   </div>
   <div>
      <p>鴻嘉三年八月乙卯，孝景廟北闕災。十一月甲寅，許皇后廢。</p>
   </div>
   <div>
      <p>永始元年正月癸丑，大官凌室災。戊午，戾后園南闕災。是時，趙飛燕大幸，許后既
</p>
   </div>
   <pb n="1337"/>
   <div>
      <p>
廢，上將立之，故天見象於凌室，與惠帝四年同應。戾后，衞太子妾，遭巫蠱之旤，宣帝既立，追加尊號，於禮不正。又戾后起於微賤，與趙氏同〔應〕。
      <note>與趙氏同〔應〕。　景祐、殿本都有「應」字。</note>
天戒若曰，微賤亡德之人不可以奉宗廟，將絕祭祀，有凶惡之旤至。其六月丙寅，趙皇后遂立，姊妺驕妒，賊害皇子，卒皆受誅。</p>
   </div>
   <div>
      <p>永始四年四月癸未，長樂宮臨華殿及未央宮東司馬門災。六月甲午，孝文霸陵園東闕南方災。長樂宮，成帝母王太后之所居也。未央宮，帝所居也。霸陵，太宗盛德園也。是時，太后三弟相續秉政，
      <note>[一]師古曰：「謂陽平侯鳳、安陽侯音、成都侯商相代為大司馬。」</note>
舉宗居位，充塞朝廷，兩宮親屬將害國家，
      <note>[二]師古曰：「謂太后家王氏，皇后家趙氏，故云兩宮親屬。」</note>
故天象仍見。
      <note>[三]師古曰：「仍，重也。」</note>
明年，成都侯商薨，弟曲陽侯根代為大司馬秉政。後四年，根乞骸骨，薦兄子新都侯莽自代，遂覆國焉。</p>
   </div>
   <div>
      <p>哀帝建平三年正月癸卯，桂宮鴻寧殿災，帝祖母傅太后之所居也。時，傅太后欲與成帝母等號齊尊，大臣孔光、師丹等執政，以為不可，太后皆免官爵，遂稱尊號。後三年，帝崩，傅氏誅滅。</p>
   </div>
   <pb n="1338"/>
   <div>
      <p>平帝元始五年七月己亥，高皇帝原廟殿門災盡。
      <note>[一]師古曰：「原廟，重廟也。」</note>
高皇帝廟在長安城中，後以叔孫通譏復道，故復起原廟於渭北，非正也。是時平帝幼，成帝母王太后臨朝，委任王莽，將篡絕漢，墮高祖宗廟，
      <note>[二]師古曰：「墮，毀也，音火規反。」</note>
故天象見也。其冬，平帝崩。明年，莽居攝，因以篡國，後卒夷滅。</p>
   </div>
   <div>
      <p>傳曰：「治宮室，飾臺榭，
      <note>[一]師古曰：「臺有室曰榭。」</note>
內淫亂，犯親戚，侮父兄，則稼穡不成。」</p>
   </div>
   <div>
      <p>說曰：土，中央，生萬物者也。其於王者，為內事。宮室、夫婦、親屬，亦相生者也。古者天子諸侯，宮廟大小高卑有制，后夫人媵妾多少進退有度，九族親疏長幼有序。孔子曰：「禮，與其奢也，寧儉。」
      <note>[一]師古曰：「論語載孔子之言也。若不得禮之中而失於奢，則不如儉。」</note>
故禹卑宮室，
      <note>[二]師古曰：「論語載孔子曰：『禹，吾無間然矣，卑宮室而盡力乎溝洫。』謂勤於治水而所居狹陋也。」</note>
文王刑于寡妻，
      <note>[三]師古曰：「大雅思齊之詩云：『刑于寡妻，至于兄弟，以御于家邦。』刑，法也。寡妻，謂正嫡也。御，治也。此美文王以禮法接待其妻，旁及兄弟宗族，又廣以政教治家邦。」</note>
此聖人之所以昭教化也。
      <note>[四]師古曰：「昭，明也。」</note>
如此則土得其性矣。若乃奢淫驕慢，則土失其性。亡水旱之災而草木百穀不孰，是為稼穡不成。</p>
   </div>
   <pb n="1339"/>
   <div>
      <p>嚴公二十八年「冬，大（水）亡麥禾」。董仲舒以為夫人哀姜淫亂，
      <note>[一]師古曰：「哀姜，莊公夫人，齊女也。」</note>
逆陰氣，故大水也。劉向以為水旱當書，不書水旱而曰「大亡麥禾」者，土氣不養，稼穡不成者也。是時，夫人淫於二叔，內外亡別，
      <note>[二]師古曰：「二叔，謂莊公二弟仲慶父及叔牙。」</note>
又因凶飢，一年而三築臺，
      <note>[三]師古曰：「謂三十一年春築臺于郎，夏築臺于薛，秋築臺于秦也。郎、薛、秦，皆魯地也。」</note>
故應是而稼穡不成，飾臺榭內淫亂之罰云。遂不改寤，四年而死，
      <note>[四]師古曰：「莊公三十二年薨，距大（水）無麥禾，
            
         
         大（水）亡麥禾。　景祐本無「水」字，春秋經亦無。注同。
凡四歲也。」</note>
咼旡流二世，
      <note>[五]師古曰：「謂子般及閔公，皆殺死。」</note>
奢淫之患也。</p>
   </div>
   <div>
      <p>傳曰：「好戰攻，輕百姓，飾城郭，侵邊境，則金不從革。」</p>
   </div>
   <div>
      <p>說曰：金，西方，萬物既成，殺氣之始也。故立秋而鷹隼擊，秋分而微霜降。其於王事，出軍行師，把旄杖鉞，誓士衆，抗威武，所以征畔逆止暴亂也。詩云：「有虔秉鉞，如火烈
</p>
   </div>
   <pb n="1340"/>
   <div>
      <p>
烈。」
      <note>[一]師古曰：「商頌長發之詩也。虔，固也。此美殷湯興師出征，固持其鉞，以誅有罪，威力猛盛，如火熾烈。」</note>
又曰：「載戢干戈，載櫜弓矢。」
      <note>[二]師古曰：「周頌時邁之詩也。戢，聚也。櫜，韜也。言天下太平，兵不復用，故戢斂而韜臧也。」</note>
動靜應誼，「說以犯難，民忘其死。」
      <note>[三]師古曰：「言以和悅使人，（難）〔雖〕犯危難，
            
         
         （難）〔雖〕犯危難，　景祐、殿本都作「雖」。蘇輿說作「雖」是。
不顧其生也。易兌卦彖曰『說以犯難，人忘其死』，故引之也。說讀曰悅。」</note>〔如此則〕金得其性矣。
      <note>〔如此則〕金得其性矣。　殿本有「如此則」三字。王先謙說此脫。按景祐本亦無。</note>
若乃貪欲恣睢，務立威勝，
      <note>[四]師古曰：「睢音呼季反。」</note>
不重民命，則金失其性。蓋工冶鑄金鐵，金鐵冰滯涸堅，不成者衆，
      <note>[五]師古曰：「涸讀與沍同。沍，（疑）〔凝〕也，
            
         
         沍，（疑）〔凝〕也。　景祐、殿本都作「凝」。朱一新說作「凝」是。
音下故反。春秋左氏傳曰『固陰沍寒』。」</note>
及為變怪，是為金不從革。</p>
   </div>
   <div>
      <p>左氏傳曰昭公八年「春，石言於晉」。晉平公問於師曠，
      <note>[一]師古曰：「晉掌樂大夫。」</note>
對曰：「石不能言，神或馮焉。作事不時，怨讟動於民，
      <note>[二]師古曰：「讟，痛怨之言也，音讀。」</note>
則有非言之物而言。今宮室崇侈，民力彫盡，怨讟並興，莫信其性，
      <note>[三]師古曰：「信猶保也。性，生也。一說，信讀曰申，言不得申其性命也。」</note>
石之言不宜乎！」於是晉侯方築虒祁之宮。
      <note>[四]師古曰：「虒祁，地在絳西，臨汾水。虒音斯。」</note>
叔向曰：「君子之言，信而有徵。」
      <note>[五]師古曰：「叔向，晉大夫羊舌肸也。向音許兩反，字亦作嚮，其音同。」</note>
劉歆以為金石同類，是為金不從革，失其性也。劉向以為石白色為主，屬白祥。</p>
   </div>
   <pb n="1341"/>
   <div>
      <p>成帝鴻嘉三年五月乙亥，天水冀南山大石鳴，
      <note>[一]師古曰：「天水之冀縣南山也。」</note>
聲隆隆如雷，有頃止，聞平襄二百四十里，
      <note>[二]韋昭曰：「天水縣。」</note>
壄雞皆鳴。
      <note>[三]師古曰：「雉也。」</note>
石長丈三尺，廣厚略等，
      <note>[四]師古曰：「廣及厚皆如其長。」</note>
旁著岸脅，去地二百餘丈，民俗名曰石鼓。石鼓鳴，有兵。是歲，廣漢鉗子謀攻牢，
      <note>[五]師古曰：「鉗子，謂鉗徒也。牢，繫重囚之處。」</note>
篡死辠囚鄭躬等，盜庫兵，劫略吏民，衣繡衣，自號曰山君，黨與廣。
      <note>[六]師古曰：「，漸也。」</note>
明年冬，乃伏誅，自歸者三千餘人。後四年，尉氏樊並等謀反，殺陳留太守嚴普，自稱將軍，山陽亡徒蘇令等黨與數百人盜取庫兵，經歷郡國四十餘，皆踰年乃伏誅。是時起昌陵，作者數萬人，徙郡國吏民五千餘戶以奉陵邑。作治五年不成，乃罷昌陵，還徙家。
      <note>[七]師古曰：「初徙人陪昌陵者，令皆還其本居。」</note>
石鳴，與晉石言同應，師曠所謂「民力彫盡」，傳云「輕百姓」者也。虒祁離宮去絳都四十里，昌陵亦在郊壄，皆與城郭同占。城郭屬金，宮室屬土，外內之別云。</p>
   </div>
   <div>
      <p>傳曰：「簡宗廟，不禱祠，廢祭祀，逆天時，則水不潤下。」</p>
   </div>
   <div>
      <p>說曰：水，北方，終臧萬物者也。其於人道，命終而形臧，精神放越，聖人為之宗廟以收魂氣，春秋祭祀，以終孝道。王者即位，必郊祀天地，禱祈神祇，望秩山川，懷柔百神，亡不宗事。
      <note>[一]師古曰：「懷，來也。柔，安也。謂招來而祭祀之，使其安也。宗，尊也。」</note>
慎其齊戒，致其嚴敬，鬼神歆饗，多獲福助。此聖王所以順事陰氣，和神人也。至發號施令，亦奉天時。十二月咸得其氣，則陰陽調而終始成。如此則水得其性矣。若乃不敬鬼神，（致）〔政〕令逆時，
      <note>（致）〔政〕令逆時，　景祐本作「政」。朱一新說作「政」是。</note>
則水失其性。霧水暴出，百川逆溢，壞鄉邑，溺人民，及淫雨傷稼穡，是為水不潤下。京房易傳曰：「顓事有知，誅罰絕理，厥災水，其水也，雨殺人以隕霜，大風天黃。飢而不損茲謂泰，厥災水，水殺人。辟遏有德茲謂狂，
      <note>[二]應劭曰：「辟，天子也。有德者雍遏不見用也。」師古曰：「遏音一曷反。」</note>
厥災水，水流殺人，已水則地生蟲。歸獄不解，茲謂追非，
      <note>[三]李奇曰：「歸罪過於民，不罪己也。」張晏曰：「謂釋有罪之人而歸無辜者也。解，止也。追非，遂非也。」</note>
厥水寒，殺人。追誅不解，茲謂不理，厥水五穀不收。大敗不解，茲謂皆陰。解，舍也，王者於大敗，誅首惡，赦其衆，不則皆函陰氣，
      <note>[四]師古曰：「函讀與含同。」</note>
厥水流入國邑，隕霜殺（穀）〔叔草〕。」
      <note>隕霜殺（穀）〔叔草〕。　宋祁說「穀」當作「菽」。按景祐本作「叔草」。楊樹達說中之下卷亦云「隕霜殺叔草」。</note>
      </p>
   </div>
   <pb n="1343"/>
   <div>
      <p>桓公元年「秋，大水」。董仲舒、劉向以為桓弒兄隱公，民臣痛隱而賤桓。後宋督弒其君，
      <note>[一]師古曰：「宋華父督為太宰，弒殤公，事在桓公二年。」</note>
諸侯會，將討之，
      <note>[二]師古曰：「謂齊、陳、鄭也。」</note>
桓受宋賂而歸，
      <note>[三]師古曰：「謂郜大鼎。」</note>
又背宋。諸侯由是伐魯，仍交兵結讐，伏尸流血，百姓愈怨，
      <note>[四]師古曰：「桓會宋公者五，與宋公、燕人盟，已而背盟伐宋。宋公、燕人怨而求助，齊、衞助之。桓公懼，而會紀侯、鄭伯及四國之師大戰。」</note>
故十三年夏復大水。一曰，夫人驕淫，將弒君，陰氣盛，桓不寤，卒弒死。
      <note>[五]師古曰：「已解於上也。」</note>
劉歆以為桓易許田，不祀周公，
      <note>[六]師古曰：「許田，魯朝宿之邑，而有周公別（號）〔廟〕。
            
         
         而有周公別（號）〔廟〕。　景祐、殿本都作「廟」。朱一新說作「廟」是。
桓既篡位，遂以許田與鄭，而取鄭之祊田，故云不祀周公。」</note>
廢祭祀之罰也。</p>
   </div>
   <div>
      <p>嚴公七年「秋，大水，亡麥苗」。董仲舒、劉向以為嚴母文姜與兄齊襄公淫，共殺（威）〔桓〕公，
      <note>共殺（威）〔桓〕公，　景祐、殿本都作「桓」。錢大昭說作「桓」是。</note>
嚴釋父讐，復取齊女，未入，先與之淫，一年再出，會於道逆亂，臣下賤之之應也。</p>
   </div>
   <div>
      <p>十一年「秋，宋大水」。董仲舒以為時魯、宋比年為乘丘、鄑之戰，
      <note>[一]師古曰：「比年，頻年也。莊十年，公敗宋師于乘丘。十一年，公敗宋師于鄑。乘丘、鄑，魯地。鄑音子移反。」</note>百姓愁怨，陰氣盛，
</p>
   </div>
   <pb n="1344"/>
   <div>
      <p>
故二國俱水。劉向以為時宋愍公驕慢，睹災不改，明年與其臣宋萬博戲，婦人在側，矜而罵萬，萬殺公之應。
      <note>[二]師古曰：「萬，宋大夫也。戰敗獲于魯，復歸宋，又為大夫，與愍公博，婦人在側。萬曰：『甚矣，魯侯之淑，魯侯之美！天下諸侯宜為君者唯魯侯耳。』愍公矜此婦人，妒其言，顧曰：『此虜也。爾虜焉故魯侯之美惡乎至！』萬怒，搏愍公，絕其脰而死。事在莊十二年。」</note>
      </p>
   </div>
   <div>
      <p>二十四年，「大水」。董仲舒以為夫人哀姜淫亂不婦，陰氣盛也。劉向以為哀姜初入，公使大夫宗婦見，用幣，
      <note>[一]師古曰：「宗婦，同姓之婦也。大夫妻及宗婦見夫人者，皆令執幣，是踰禮也。」</note>
又淫於二叔，公弗能禁。臣下賤之，故是歲、明年仍大水。
      <note>[二]師古曰：「仍，頻也。」</note>
劉歆以為先是嚴飾宗廟，刻桷丹楹，以夸夫人，
      <note>[三]臣瓚曰：「桷，榱也。」韋昭曰：「楹，柱也。」師古曰：「莊公二十三年丹桓宮楹，二十四年刻桓宮桷。將迎夫人，故為盛飾。」</note>
簡宗廟之罰也。
      <note>[四]師古曰：「簡，慢也。」</note>
      </p>
   </div>
   <div>
      <p>宣公十年「秋大水，飢」。董仲舒以為時比伐邾取邑，
      <note>[一]師古曰：「比，頻也。九年秋，取根牟。公羊傳曰：『根牟者何？邾婁之邑也。』十年，公孫歸父帥師伐邾取繹，故云比年也。」</note>
亦見報復，兵讐連結，百姓愁怨。劉向以為宣公殺子赤而立，子赤，齊出也，
      <note>[二]師古曰：「赤母姜氏。赤死，姜氏大歸，齊市人皆哭，魯人謂之哀姜。」</note>
故懼，以濟西田賂齊。
      <note>[三]師古曰：「宣既即位，與齊侯會于平州，以定其位。元年六月，齊人取濟西田，為立公故，以賂齊也。」</note>邾子貜且亦齊出
</p>
   </div>
   <pb n="1345"/>
   <div>
      <p>
也，
      <note>[四]師古曰：「貜且，邾文公之子邾定公也。亦齊女所生。貜音俱碧反，又音钁。且音子余反。」</note>
而宣比與邾交兵。
      <note>[五]師古曰：「比，頻也。」</note>
臣下懼齊之威，創邾之咼旡，
      <note>[六]師古曰：「創，懲艾也，音初亮反。」</note>
皆賤公行而非其正也。</p>
   </div>
   <div>
      <p>成公五年「秋，大水」。董仲舒、劉向以為時成幼弱，政在大夫，前此一年再用師，
      <note>[一]師古曰：「成三年春，公會晉侯、宋公、衞侯、曹伯伐鄭，秋，叔孫僑如帥師圍棘，是也。」</note>
明年復城鄆以彊私家，
      <note>[二]師古曰：「四年城鄆。鄆，季氏邑，音運。」</note>
仲孫蔑、叔孫僑如顓會宋、晉，陰勝陽。
      <note>[三]師古曰：「仲孫蔑，孟獻子也。成五年春，仲孫蔑如宋。夏，叔孫僑如會晉荀首于穀。顓與專同，專者，不秉命于公。」</note>
      </p>
   </div>
   <div>
      <p>襄公二十四年「秋，大水」。董仲舒以為先是一年齊伐晉，襄使大夫帥師救晉，
      <note>[一]師古曰：「襄二十三年秋，齊伐衞，遂伐晉。八月，叔孫豹帥師救晉，次于雍榆。」</note>
後又侵齊，
      <note>[二]師古曰：「二十四年，仲孫羯帥師侵齊。」</note>
國小兵弱，數敵彊大，百姓愁怨，陰氣盛。劉向以為先是襄慢鄰國，是以邾伐其
</p>
   </div>
   <pb n="1346"/>
   <div>
      <p>
南，
      <note>[三]師古曰：「十五年，邾人伐我南鄙是也。」</note>
齊伐其北，
      <note>[四]師古曰：「十六年，齊人伐我北鄙是也。」</note>
莒伐其東，
      <note>[五]師古曰：「十二年，莒人伐我東鄙是也。」</note>
百姓騷動，後又仍犯彊齊也。
      <note>[六]師古曰：「十八年，公會晉侯、宋公、衞侯、鄭伯同圍齊。二十三年救晉，二十四年又侵齊，是重犯也。」</note>
大水，饑，穀不成，其災甚也。</p>
   </div>
   <div>
      <p>高后三年夏，漢中、南郡大水，水出流四千餘家。四年秋，河南大水，伊、雒流千六百餘家，汝水流八百餘家。八年夏，漢中、南郡水復出，流六千餘家。南陽沔水流萬餘家。
      <note>[一]師古曰：「沔，漢水之上也，音彌善反。」</note>
是時女主獨治，諸呂相王。</p>
   </div>
   <div>
      <p>文帝後三年秋，大雨，晝夜不絕三十五日。藍田山水出，流九百餘家。（燕）〔漢水出〕，壞民室八千餘所，
      <note>（燕）〔漢水出〕，壞民室八千餘所，　王念孫據漢紀孝文紀改。</note>
殺三百餘人。先是，趙人新垣平以望氣得幸，為上立渭陽五帝廟，欲出周鼎，以夏四月，郊見上帝。
      <note>[一]師古曰：「事並見郊祀志。」</note>
歲餘懼誅，謀為逆，發覺，要斬，夷三族。是時，比再遣公主配單于，賂遺甚厚，
      <note>[二]師古曰：「比，頻也。高祖使劉敬奉宗室女翁主為冒頓單于閼氏。冒頓死，其子老上單于初立，文帝復遣宗人女為單于閼氏。」</note>
匈奴愈驕，侵犯北邊，殺略多至萬餘人，漢連發軍征討戍邊。</p>
   </div>
   <pb n="1347"/>
   <div>
      <p>元帝永光五年夏及秋，大水。潁川、汝南、淮陽、廬江雨，壞鄉聚民舍，及水流殺人。先是一年有司奏罷郡國廟，是歲又定迭毀，
      <note>[一]師古曰：「親盡則毀，故云迭毀。事在韋玄成傳。迭音大結反。」</note>
罷太上皇、孝惠帝寢廟，皆無復修，通儒以為違古制。刑臣石顯用事。
      <note>[二]師古曰：「石顯宦者，故曰刑臣。」</note>
      </p>
   </div>
   <div>
      <p>成帝建始三年夏，大水，三輔霖雨三十餘日，郡國十九雨，山谷水出，凡殺四千餘人，壞官寺民舍八萬三千餘所。元年，有司奏徙甘泉泰畤、河東后土于長安南北郊。二年，又罷雍五畤、郡國諸舊祀，凡六所。</p>
   </div>
   <div>
      <p>經曰：「羞用五事。五事：一曰貌，二曰言，三曰視，四曰聽，五曰思。
      <note>[一]應劭曰：「思，思慮。」</note>
貌曰恭，言曰從，視曰明，聽曰聰，思曰。
      <note>[二]應劭曰：「，通也，古文作睿。」</note>
恭作肅，從作艾，
      <note>[三]師古曰：「艾讀曰乂。乂，治也。其下亦同。」</note>
明作悊，聰作謀，
      <note>[四]應劭曰：「上聰則下謀，故聰為謀也。」</note>
作聖。
      <note>[五]張晏曰：「通達以至於聖。」</note>
休徵：
      <note>[六]孟康曰：「善行之驗也。」</note>
曰肅，時雨若；
      <note>[七]應劭曰：「居上而敬，則雨順之。」</note>
艾，時陽若；
      <note>[八]應劭曰：「君政治，則陽順之。」</note>
悊，時奧若；
      <note>[九]應劭曰：「悊，明也。」師古曰：「奧讀曰燠。燠，溫也，音於六反。其下亦同。」</note>
謀，時寒若；聖，時風若。
      <note>[一０]師古曰：「凡言時者，皆謂行得其道，則寒暑風雨以時應而順之。」</note>
咎徵：
      <note>[一一]師古曰：「言惡行之驗。」</note>
曰狂，恆雨若；僭，恆陽若；
      <note>[一二]應劭曰：「僭，僭差。」</note>
舒，恆奧若；急，恆寒若；霿，恆風若。」
      <note>[一三]服虔曰：「霿音人傋霿。」應劭曰：「人君瞉霿鄙吝，則風不順之也。」師古曰：「凡言恆者，謂所行者失道，則寒暑風雨不時，而恆久為災也。霿音莫豆反。傋瞉，並音構，又音寇。」</note>
      </p>
   </div>
   <div>
      <p>傳曰：「貌之不恭，是謂不肅，厥咎狂，厥罰恆雨，厥極惡。時則有服妖，時則有龜孽，
      <note>[一]師古曰：「孽音魚列反。其下並同。」</note>
時則有雞咼旡，
      <note>[二]師古曰：「咼旡與禍同。」</note>
時則有下體生上之痾，
      <note>[三]韋昭曰：「若牛之足反出背上，下欲伐上之禍也。」師古曰：「痾音阿。」</note>
時則有青眚青祥。
      <note>[四]李奇曰：「內曰眚，外曰祥。」</note>
唯金沴（水）〔木〕。」
      <note>唯金沴（水）〔木〕。　景祐、殿本都作「木」。朱一新說作「木」是。</note>
      
         <note>[五]服虔曰：「沴，害也。」如淳曰：「沴音拂戾之戾，義亦同。」</note>
      </p>
   </div>
   <pb n="1353"/>
   <div>
      <p>說曰：凡草物之類謂之妖。妖猶夭胎，言尚微。
      <note>[一]師古曰：「夭音烏老反。」</note>
蟲豸之類謂之孽。
      <note>[二]師古曰：「有足謂之蟲，無足謂之豸。」</note>
孽則牙孽矣。及六畜，謂之咼旡，言其著也。及人，謂之痾。痾，病貌，言穴帚深也。
      <note>[三]師古曰：「穴帚，漸也。」</note>
甚則異物生，謂之眚；自外來，謂之祥。祥猶禎也。氣相傷，謂之沴。沴猶臨莅，不和意也。每一事云「時則」以絕之，言非必俱至，或有或亡，或在前或在後也。</p>
   </div>
   <div>
      <p>孝武時，夏侯始昌通五經，善推五行傳，以傳族子夏侯勝，下及許商，皆以教所賢弟子。
其傳與劉向同，唯劉歆傳獨異。貌之不恭，是謂不肅。肅，敬也。內曰恭，外曰敬。人君行
己，體貌不恭，怠慢驕蹇，則不能敬萬事，失在狂易，故其咎狂也。
      <note>[一]師古曰：「狂易，謂狂而易其常性。」</note>上嫚下暴，則陰氣勝，
故其罰常雨也。水傷百穀，衣食不足，則姦軌並作，故其極惡也。一曰，民多被刑，或形貌
醜惡，亦是也。風俗狂慢，變節易度，則為剽輕奇怪之服，
      <note>[二]師古曰：「剽音匹妙反。」</note>故有服妖。水類動，故有龜
孽。
      <note>[三]如淳曰：「河魚大上，以為魚孽之比。」</note>於易，巽為雞，雞有冠距文武之貌。不為威儀，貌氣毀，故有雞咼旡。一曰，水歲雞多
死及為怪，亦是也。上失威儀，則下有彊臣害君上者，故有下體生於上之痾。木色青，故有
</p>
   </div>
   <pb n="1354"/>
   <div>
      <p>
青眚青祥。凡貌傷者病木氣，木氣病則金沴之，衝氣相通也。於易，震在東方，為春為木
也；兌在西方，為秋為金也；離在南方，為夏為火也；坎在北方，為冬為水也。春與秋，
日夜分，寒暑平，是以金木之氣易以相變，故貌傷則致秋陰常雨，言傷則致春陽常旱也。至
於冬夏，日夜相反，寒暑殊絕，水火之氣不得相併，故視傷常奧，聽傷常寒者，其氣然也。逆
之，其極曰惡；順之，其福曰攸好德。
      <note>[四]孟康曰：「政不順則致妖，順則致福也。」師古曰：「攸，所也，所好者德也。」</note>劉歆貌傳曰有鱗蟲之孽，羊旤，鼻痾。說以為於天
文東方辰為龍星，故為鱗蟲；於易兌為羊，木為金所病，故致羊咼旡，與常雨同應。此說非
是。春與秋，氣陰陽相敵，木病金盛，故能相并，唯此一事耳。咼旡與妖痾祥眚同類，不得獨
異。</p>
   </div>
   <div>
      <p>史記
      <note>[一]師古曰：「此志凡稱史記者，皆謂司馬遷所撰也。」</note>
成公十六年，公會諸侯于周，單襄公見晉厲公視遠步高，
      <note>[二]師古曰：「單襄公，周卿士單子朝也。晉厲公，景公之子也，名州蒲。單音善。」</note>
告公曰：「晉將有亂。」魯侯曰：「敢問天道也？抑人故也？」
      <note>[三]師古曰：「抑，發語辭也。」</note>
對曰：「吾非瞽史，
      <note>[四]師古曰：「瞽，樂太師。史，太史。」</note>
焉知天道？吾見晉君之容，殆必禍者也。夫君子目以定體，足以從之，
      <note>[五]師古曰：「體定則目安，足之進退皆無違也。」</note>是以觀其容而知其心矣。目以處誼，足
</p>
   </div>
   <pb n="1355"/>
   <div>
      <p>
以步目。
      <note>[六]師古曰：「視瞻得其宜，行步中其節也。」</note>
晉侯視遠而足高，目不在體，而足不步目，其心必異矣。目體不相從，何以能久？夫合諸侯，民之大事也，於是虖觀存亡。故國將無咎，其君在會，步言視聽必皆無讁，則可以知德矣。
      <note>[七]師古曰：「讁，責也。無讁，謂得其義理無可咎責也。」</note>
視遠，曰絕其誼；足高，曰棄其德；言爽，曰反其信；
      <note>[八]師古曰：「爽，差也。」</note>
聽淫，曰離其名。
      <note>[九]師古曰：「淫，邪也。」</note>
夫目以處誼，足以踐德，
      <note>[一０]師古曰：「踐，履也，所履皆德行也。」</note>
口以庇信，
      <note>[一一]師古曰：「庇，覆也。言行相覆則為信矣。」</note>
耳以聽名者也，故不可不慎。偏喪有咎；
      <note>[一二]師古曰：「苟喪其一，則有咎。」</note>
既喪，則國從之。
      <note>[一三]師古曰：「既，盡也。若盡喪之，則國亦亡。」</note>
晉侯爽二，吾是以云。」
      <note>[一四]張晏曰：「視遠一也，步高二也。」</note>
後二年，晉人殺厲公。凡此屬，皆貌不恭之咎云。</p>
   </div>
   <pb n="1356"/>
   <div>
      <p>左氏（使）〔傳〕桓公十三年，
      <note>左氏（使）〔傳〕桓公十三年，　景祐、殿、局本都作「傳」，此誤。</note>
楚屈瑕伐羅，鬬伯比送之，
      <note>[一]師古曰：「屈瑕卽莫囂也。鬬伯比，楚大夫。羅，國名，在南郡枝江西。」</note>
還謂其馭曰：「莫囂必敗，
      <note>[二]師古曰：「莫囂，楚官名也。字或作敖，其音同。」</note>
舉止高，心不固矣。」
      <note>[三]師古曰：「止，足也。」</note>
遽見楚子以告。
      <note>[四]師古曰：「遽，速也。」</note>
楚子使賴人追之，弗及。莫囂行，遂無次，且不設備。
      <note>[五]師古曰：「無次，不為次列也。」</note>
及羅，羅人軍之，大敗。莫囂縊死。</p>
   </div>
   <div>
      <p>釐公十一年，周使內史過賜晉惠公命，
      <note>[一]師古曰：「內史過，周大夫。晉惠公，夷吾也。諸侯卽位，天子則賜命圭以為瑞。」</note>
受玉，惰。
      <note>[二]師古曰：「不敬其事也。」</note>
過歸告王曰：「晉侯其無後乎！王賜之命，而惰於受瑞，先自棄也已，其何繼之有！禮，國之幹也；敬，禮之輿也。
      <note>[三]師古曰：「無禮，則國不立，故謂之幹。無敬，則禮不行，故比之於輿。」</note>
不敬則禮不行，禮不行則上下昏，何以長世！」二十一年，晉惠公卒，子懷公立，晉人殺之，更立文公。</p>
   </div>
   <pb n="1357"/>
   <div>
      <p>成公十三年，晉侯使郤錡乞師于魯，將事不敬。
      <note>[一]師古曰：「郤錡，晉大夫駒伯也。乞師，欲以伐秦也。將事，致其君命也。錡音牛爾反。」</note>
孟獻子曰：「郤氏其亡乎！
      <note>[二]師古曰：「孟獻子，仲孫蔑。」</note>
禮，身之幹也；敬，身之基也。
      <note>[三]師古曰：「無禮，則身不立；不敬，則身不安也。」</note>
郤子無基。且先君之嗣卿也，受命以求師，將社稷是衞，而惰棄君命也，不亡何為！」十七年，郤氏亡。</p>
   </div>
   <div>
      <p>成公十三年，諸侯朝王，遂從劉康公伐秦。成肅公受（賑）〔脤〕于社，
      <note>成肅公受（賑）〔脤〕于社，　景祐、殿本都作「脤」，此誤，局本亦誤。</note>
不敬。
      <note>[一]服虔曰：「脤，祭社之肉也，盛以辰器，故謂之脤。」師古曰：「劉康公、成肅公，皆周大夫也。脤讀與辰同。以出師而祭社謂之宜。脤者，即宜社之肉也。辰，大蛤也，音上忍反。」</note>
劉子曰：「吾聞之曰，民受天地之中以生，所謂命也。
      <note>[二]師古曰：「劉子即康公也。中謂中和之氣。」</note>
是以有禮義動作威儀之則，以定命也。能者養以之福，不能者敗以取咼旡，
      <note>[三]師古曰：「之，往也。能養生者，則定禮義威儀，自致於福；不能者，則喪之以取禍亂。」</note>
是故君子勤禮，小人盡力。勤禮莫如致敬，盡力莫如惇篤。敬在養神，篤在守業。國之大事，在祀與戎。祀有執膰，戎有受賑，
      <note>[四]應劭曰：「膰，祭肉也。」師古曰：「膰音扶元反。」</note>
神之大節也。
      <note>[五]師古曰：「交神之節。」</note>
今成子惰，棄其命矣，其不反虖！」五月，成肅公卒。</p>
   </div>
   <pb n="1358"/>
   <div>
      <p>成公十四年，衞定公享苦成叔，甯惠子相。
      <note>[一]師古曰：「定公名臧。苦成叔，晉大夫郤犫也。晉使郤犫如衞，故定公享之。惠子，衞大夫甯殖也。相謂贊相其禮。」</note>
苦成叔敖，
      <note>[二]師古曰：「敖讀曰傲。其下並同。」</note>
甯子曰：「苦成家其亡虖！古之為享食也，以觀威儀省咼旡福也。
      <note>[三]師古曰：「食讀曰。」</note>
故詩曰：『兕觥其觩，旨酒思柔，匪儌匪傲，萬福來求。』
      <note>[四]張晏曰：「觥，罰爵也。飲酒和柔，無失禮可罰，罰爵徒觩然而已。」應劭曰：「言在位者不儌訐不倨傲也。」師古曰：「小雅桑扈之詩也。儌謂儌倖也。萬福，言其多也。謂飲酒者不儌倖，不傲慢，則福祿就而求之也。觩音虯。儌音工堯反。」</note>
今夫子傲，取咼旡之道也。」後三年，苦成家亡。
      <note>[五]師古曰：「十七年，晉攻郤氏，長魚矯以戈殺郤錡、郤犫、郤至，而滅其家。」</note>
      </p>
   </div>
   <div>
      <p>襄公七年，衞孫文子聘于魯，君登亦登。
      <note>[一]師古曰：「文子，衞大夫孫林父也。禮之登階，臣後君一等。」</note>
叔孫穆子相，
      <note>[二]師古曰：「穆子，叔孫豹。」</note>
趨進曰：「諸侯之會，寡君未嘗後衞君，今吾子不後寡君，寡君未知所過，吾子其少安！」
      <note>[三]師古曰：「安，徐也。」</note>
孫子亡辭，亦亡悛容。
      <note>[四]師古曰：「悛，改也，音千全反。」</note>
      </p>
   </div>
   <pb n="1359"/>
   <div>
      <p>
穆子曰：「孫子必亡。為臣而君，過而不悛，亡之本也。」十四年，孫子逐其君而外叛。
      <note>[五]師古曰：「逐其君，謂衞獻公出奔齊也。外叛，謂以戚叛之。」</note>
      </p>
   </div>
   <div>
      <p>襄公二十八年，蔡景侯歸自晉，入于鄭。
      <note>[一]師古曰：「景侯名固，文侯之子也。」</note>
鄭伯享之，不敬。子產曰：「蔡君其不免虖！
      <note>[二]師古曰：「言不免於禍。」</note>
日其過此也，君使子展往勞于東門，而敖。
      <note>[三]師古曰：「日謂往日，始適晉之時也。子展，鄭大夫公孫舍之。」</note>
吾曰：『猶將更之。』
      <note>[四]師古曰：「更，改也。」</note>
今還，受享而惰，乃其心也。
      <note>[五]師古曰：「言心之所常行也。」</note>
君小國，事大國，
      <note>[六]師古曰：「言身為小國之君，而事於大國。」</note>
而惰敖以為己心，將得死虖？君若不免，必由其子。淫而不父，
      <note>[七]師古曰：「通太子之妻。」</note>
如是者必有子旤。」三十年，為世子般所殺。
      <note>[八]師古曰：「般讀與班同。」</note>
      </p>
   </div>
   <pb n="1360"/>
   <div>
      <p>襄公三十一年，公薨。季武子將立公子裯，
      <note>[一]師古曰：「裯，襄公之子，齊歸所生。裯音直留反。」</note>
穆叔曰：「是人也，居喪而不哀，在慼而有嘉容，是謂不度。不度之人，鮮不為患，
      <note>[二]師古曰：「穆叔，即叔孫穆子也。不度，不遵禮度也。鮮，少也，音先淺反。」</note>
若果立，必為季氏憂。」武子弗聽，卒立之。比及葬，三易衰，衰衽如故衰。
      <note>[三]師古曰：「衣前曰衽。言游戲無已也。比音必寐反。衰音千回反。衽音人禁反。」</note>
是為昭公。立二十五年，聽讒攻季氏。兵敗，出奔，死于外。
      <note>[四]師古曰：「謂薨于乾侯。」</note>
      </p>
   </div>
   <div>
      <p>襄公三十一年，衞北宮文子見楚令尹圍之儀，
      <note>[一]師古曰：「北宮文子，衞大夫也，名佗。令尹圍即公子圍，楚恭王之子也，時為令尹。文子從衞侯在楚，故見之。」</note>
言於衞侯曰：「令尹似君矣，將有它志；
      <note>[二]師古曰：「謂有為君之心，言語視瞻非其常。」</note>
雖獲其志，弗能終也。」公曰：「子何以知之？」對曰：「詩云『敬慎威儀，惟民之則』，
      <note>[三]師古曰：「大雅抑之詩也。則，法也。言君能慎其威儀，乃臣下所法效之。」</note>
令尹無威儀，民無則焉。民所不則，以在民上，不可以終。
      <note>[四]師古曰：「遂以殺君篡國，而取敗於乾谿也。」</note>
      </p>
   </div>
   <pb n="1361"/>
   <div>
      <p>昭公十一年夏，周單子會於戚，
      <note>[一]師古曰：「單子，周大夫單成公也。戚，衞地。」</note>
視下言徐。
      <note>[二]應劭曰：「視下，視不登帶。言徐，不聞於表著。」</note>
晉叔向曰：「單子其死虖！
      <note>[三]師古曰：「叔向，晉大夫羊舌肸也。向音許兩反。」</note>
朝有著定，
      <note>[四]師古曰：「朝內列位有定處，所謂表著者也。著音直庶反，又音除。」</note>
會有表，
      <note>[五]師古曰：「會於野，設表以為位。」</note>
衣有襘，帶有結。
      <note>[六]師古曰：「襘，領之交會也。結，紳，紳帶之結也。襘音工外反。」</note>
會朝之言必聞于表著之位，所以昭事序也；
      <note>[七]師古曰：「昭，明也。」</note>
視不過結襘之中，所以道容貌也。
      <note>[八]師古曰：「道讀曰導。其下並同。」</note>
言以命之，容貌以明之，失則有闕。今單子為王官伯，
      <note>[九]師古曰：「伯，長也。」</note>
而命事於會，視不登帶，言不過步，貌不道容而言不昭矣。不道不恭，不昭不從，無守氣矣。」
      <note>[一０]師古曰：「貌正曰恭，言正曰從。」</note>十二月，單成公卒。</p>
   </div>
   <pb n="1362"/>
   <div>
      <p>昭公二十一年三月，葬蔡平公，蔡太子朱失位，位在卑。
      <note>[一]師古曰：「不在正嫡之位，而以長幼序之。」</note>
魯大夫送葬者歸告昭子。
      <note>[二]師古曰：「昭子，叔孫婼。」</note>
昭子歎曰：「蔡其亡虖！若不亡，是君也必不終。詩曰『不解於位，民之攸塈。』
      <note>[三]師古曰：「大雅假樂之詩也。塈，息也。言在上者能率位不怠，則其臣下恃以安息也。解讀曰懈。塈音許既反。」</note>
今始卽位而適卑，身將從之。」十月，蔡侯朱出奔楚。</p>
   </div>
   <div>
      <p>晉魏舒合諸侯之大夫于翟泉，
      <note>[一]應劭曰：「水名，今洛陽是也。」師古曰：「魏舒，晉卿魏獻子也。事在定公元年。志不書者，蓋闕文。」</note>
將以城成周。魏子涖政，
      <note>[二]師古曰：「謂代天子大夫為政，以臨其事。」</note>
衞彪傒曰：「將建天子，而易位以令，非誼也。
      <note>[三]師古曰：「傒，衞大夫。建天子，謂立天子之居也。傒音奚。」</note>
大事奸誼，必有大咎。
      <note>[四]師古曰：「奸，犯也，音干。」</note>
晉不失諸侯，魏子其不免虖！」是行也，魏獻子屬役於韓簡子，
      <note>[五]師古曰：「簡子，亦晉卿韓不信。以城周之功役委簡子也。屬音之欲反。」</note>
而田於大陸，焚焉而死。
      <note>[六]師古曰：「高平曰陸。因放火田獵而見燒殺也。說者或以為大陸即鉅鹿北大陸澤也。據會於狄泉，則其所田處
固當在近，非大陸澤也。」</note>
      </p>
   </div>
   <pb n="1363"/>
   <div>
      <p>定公十五年，邾隱公朝於魯，執玉高，其容仰。公受玉卑，其容俯。
      <note>[一]師古曰：「隱公，邾子益也。玉，謂朝者之贄。」</note>
子贛觀焉，
      <note>[二]師古曰：「子贛，孔子弟子端木賜也。贛音貢。」</note>
曰：「以禮觀之，二君者皆有死亡焉。夫禮，死生存亡之體也。將左右周旋，進退俯仰，於是虖取之；朝祀喪戎，於是虖觀之。今正月相朝，而皆不度，心已亡矣。
      <note>[三]師古曰：「不度，不合法度。」</note>
嘉事不體，何以能久？
      <note>[四]師古曰：「嘉事，嘉禮之事，謂朝祀也。不體，不得身體之節。」</note>
高仰，驕也；卑俯，替也。
      <note>[五]師古曰：「替，廢惰也。」</note>
驕近亂，替近疾。君為主，其先亡虖！」
      <note>[六]師古曰：「是年五月，定公薨。哀公七年秋，伐邾，以邾子益來也。」</note>
      </p>
   </div>
   <div>
      <p>庶徵之恆雨，劉歆以為春秋大雨也，劉向以為大水。</p>
   </div>
   <div>
      <p>隱公九年「三月癸酉，大雨，震電；庚辰，大雨雪」。
      <note>[一]師古曰：「雨雪，雨音于具反。」</note>
大雨，雨水也；
      <note>[二]師古曰：「下雨音于具反。後類並同。」</note>
震，雷也。劉歆以為三月癸酉，於曆數春分後一日，始震電之時也，當雨，而不當大雨。大雨，常雨之罰也。於始震電八日之間而大雨雪，常寒之罰也。劉向以為周三月，今正月也，當雨水，雪雜雨，
</p>
   </div>
   <pb n="1364"/>
   <div>
      <p>
雷電未可以發也。既已發也，則雪不當復降。皆失節，故謂之異。於易，雷以二月出，其卦日豫，
      <note>[三]師古曰：「坤下震上也。」</note>
言萬物隨雷出地，皆逸豫也。以八月入，其卦曰歸妹，
      <note>[四]師古曰：「兌下震上也。」</note>
言雷復歸。入地則孕毓根核，保藏蟄蟲，
      <note>[五]師古曰：「毓字與育同。核亦荄字也。草根曰荄，音該。」</note>
避盛陰之害；出地則養長華實，發揚隱伏，宣盛陽之德。入能除害，出能興利，人君之象也。是時，隱以弟桓幼，代而攝立。公子翬見隱居位已久，勸之遂立。
      <note>[六]師古曰：「公子翬，魯大夫羽父也。勸殺（威）〔桓〕公，
            
         
         勸殺（威）〔桓〕公，　景祐、殿本都作「桓」。
己求為太宰。翬音揮。」</note>
隱既不許，翬懼而易其辭，
      <note>[七]師古曰：「反謂桓公云隱欲殺之。」</note>
遂與桓共殺隱。天見其將然，故正月大雨水而雷電。是陽不閉陰，出涉危難而害萬物。天戒若曰，為君失時，賊弟佞臣將作亂矣。後八日大雨雪，陰見間隙而勝陽，篡殺之旤將成也。公不寤，後二年而殺。</p>
   </div>
   <div>
      <p>昭帝始元元年七月，大水雨，自七月至十月。成帝建始三年秋，大雨三十餘日；四年九月，大雨十餘日。</p>
   </div>
   <div>
      <p>左氏傳愍公二年，晉獻公使太子申生帥師，
      <note>[一]師古曰：「以伐東山皋落氏。」</note>
公衣之偏衣，佩之金玦。
      <note>[二]師古曰：「偏衣，謂左右異色，其半象公之服也。金玦，以金為玦也。半環曰玦。」</note>
狐突歎曰：「時，事之徵也；衣，身之章也；佩，衷之旗也。
      <note>[三]師古曰：「狐突，晉大夫伯行，時為太子御戎也。徵，（澄）〔證〕也。
            
         
         徵，（澄）〔證〕也。　景祐、殿、局本都作「證」。朱一新說作「證」是。
章，明也。旗，表也。衣所以明貴賤，佩所以表中心。」</note>
故敬其事，則命以始；
      <note>[四]師古曰：「賞以春夏。」</note>
服其身，則衣之純；
      <note>[五]師古曰：「壹其色。」</note>
用其衷，則佩之度。
      <note>[六]師古曰：「佩玉者，君子之常度。」</note>
今命以時卒，閟其事也；
      <note>[七]應劭曰：「卒，盡也。閟，閉也。謂十二月盡時也。」</note>
衣以尨服，遠其躬也；
      <note>[八]師古曰：「尨，雜色也，謂偏衣也。遠音于萬反。其下並同。」</note>
佩以金玦，棄其衷也。服以遠之，時以閟之，尨涼冬殺，金寒玦離，胡可恃也！」
      <note>[九]師古曰：「涼，薄也。尨色不能純，故曰薄也。冬主殺氣，金行在西，是謂之寒。玦形半缺，故云離。」</note>
梁餘子養曰：「帥師者，受命于廟，受脤於社，有常服矣。
      <note>[一０]師古曰：「梁餘子養，晉大夫也，時為下軍御。軍之常服則韋弁。」</note>
弗獲而尨，命可知也。死而不孝，不如逃之。」罕夷曰：「尨奇無常，金玦不復，君有心矣。」
      <note>[一一]應劭曰：「奇，奇怪非常意。復，反也。金玦，猶（玦）〔決〕去，不反意也。」
            
         
         猶（玦）〔決〕去，不反意也。　景祐、殿本都作「決」。王先謙說作「決」是。
師古曰：「罕夷，晉大夫，時為下軍卿也。有心，害太子之心也。復音扶目反。」</note>
後四年，申生以讒自殺。近服妖也。</p>
   </div>
   <pb n="1366"/>
   <div>
      <p>左氏傳曰，鄭子臧好聚鷸冠，
      <note>[一]張晏曰：「鷸鳥赤足黃文，以其毛飾冠。」韋昭曰：「鷸，今翠鳥也。」師古曰：「子臧，鄭文公子也。鷸，大鳥，即戰國策所云啄蚌者也。天之將雨，鷸則知之。翠鳥自有鷸名，而此飾冠，非翠鳥也。逸周書曰『知天文者冠鷸冠』，蓋以鷸鳥知天時故也。禮圖謂之『術氏冠』。鷸音聿，又音術。」</note>
鄭文公惡之，使盜殺之。
      <note>[二]師古曰：「時已得罪出奔宋，故使盜殺之於陳、宋之間。」</note>
劉向以為近服妖者也。一曰，非獨為子臧之身，亦文公之戒也。初，文公不禮晉文，
      <note>[三]師古曰：「晉文公之為公子也，避驪姬之難而出奔，欲之楚，過鄭，鄭不禮焉。」</note>
又犯天子命而伐滑，
      <note>[四]師古曰：「僖二十四年，鄭公子士〔洩〕
            
         
         鄭公子士〔洩〕　殿本有「洩」字。朱一新說有「洩」字是。按景祐本無，楊樹達以為不當有。
及堵俞彌帥師伐滑。王使伯服游、孫伯如鄭請滑，鄭伯不聽而執二子。」</note>
不尊尊敬上。其後晉文伐鄭，幾亡國。
      <note>[五]師古曰：「僖三十年，晉侯、秦伯圍鄭，佚之狐曰：『國危矣！』使燭之武見秦伯，師乃退也。幾音鉅依反。」</note>
      </p>
   </div>
   <div>
      <p>昭帝時，昌邑王賀遣中大夫之長安，多治仄注冠，
      <note>[一]應劭曰：「今法冠是也。」李奇曰：「一曰高山冠，本齊冠也，謁者服之。」師古曰：「仄，古側字也。謂之側注者，言形側立而下注也。蔡邕云高九（尺）〔寸〕，
            
         
         高九（尺）〔寸〕，景祐、殿本都作「寸」。朱一新說作「寸」是。
鐵為卷，非法冠及高山也。卷音去權反。」</note>
以賜大臣，又以冠奴。劉向以為近服妖也。時王賀狂悖，
      <note>[二]師古曰：「悖，惑也，音布內反。」</note>
聞天子不豫，
      <note>[三]師古曰：「言有疾不悅豫也。周書顧命曰『王有疾，不豫』。」</note>弋獵馳騁如故，與騶奴宰人游居娛戲，驕嫚不
</p>
   </div>
   <pb n="1367"/>
   <div>
      <p>
敬。
      <note>[四]師古曰：「騶，廐御也。宰人，主膳者也。娛，樂也。戲音僖。」</note>
冠者尊服，奴者賤人，賀無故好作非常之冠，暴尊象也。以冠奴者，當自至尊墜至賤也。
      <note>[五]師古曰：「墜，墮也，音直類反。」</note>
其後帝崩，無子，漢大臣徵賀為嗣。即位，狂亂無道，縛戮諫者夏侯勝等。於是大臣白皇太后，廢賀為庶人。賀為王時，又見大白狗冠方山冠而無尾，
      <note>[六]鄧展曰：「方山冠以五采縠為之，樂舞人所服。」</note>
此服妖，亦犬咼旡也。賀以問郎中令龔遂，遂曰：「此天戒，言在仄者盡冠狗也。
      <note>[七]師古曰：「言王左右侍側之人不識禮義，若狗而著冠者耳。冠音工喚反。其下亦同。」</note>
去之則存，不去則亡矣。」賀既廢數年，宣帝封之為列侯，復有辠，死不得置後，又犬咼旡無尾之效也。京房易傳曰：「行不順，厥咎人奴冠，天下亂，辟無適，
      <note>[八]如淳曰：「辟，君也。適，適子也。」師古曰：「辟音壁。適讀曰嫡。」</note>
妾子拜。」
      <note>[九]如淳曰：「無適子故也。」</note>
又曰：「君不正，臣欲篡，厥妖狗冠出朝門。」</p>
   </div>
   <pb n="1368"/>
   <div>
      <p>成帝鴻嘉、永始之間，好為微行出游，選從期門郎有材力者，及私奴客，多至十餘，少五六人，皆白衣袒幘，
      <note>[一]師古曰：「袒幘，不加上冠。」</note>
帶持刀劍。或乘小車，御者在茵上，
      <note>[二]蘇林曰：「茵，車上蓐也。御者錯亂，更在茵上坐也。」師古曰：「車小，故御者不得迴避，而在天子茵上也。茵音因。」</note>
或皆騎，出入市里郊壄，遠至旁縣。時，大臣車騎將軍王音及劉向等數以切諫。谷永曰：「易稱『得臣無家』，
      <note>[三]師古曰：「損卦上九爻辭。」</note>
言王者臣天下，無私家也。今陛下棄萬乘之至貴，樂家人之賤事；厭高美之尊稱，好匹夫之卑字；
      <note>[四]如淳曰：「稱張放家人，是為卑字。」師古曰：「為微行，故變易姓名。」</note>
崇聚票輕無誼之人，以為私客；
      <note>[五]師古曰：「票音匹妙反，又音頻妙反。」</note>
置私田於民間，畜私奴車馬於北宮；數去南面之尊，離深宮之固，挺身獨與小人晨夜相隨，
      <note>[六]師古曰：「挺，引也。」</note>
烏集醉飽吏民之家，
      <note>[七]師古曰：「乍合乍離，如烏之集。」</note>
亂服共坐，溷肴亡別，
      <note>[八]師古曰：「溷肴，謂雜亂也。溷音胡困反。」</note>
閔勉遯樂，晝夜在路。
      <note>[九]師古曰：「閔勉猶黽勉，言不息也。遯樂，言流遯為樂也。」</note>
典門戶奉宿衞之臣執干戈守空宮，公卿百寮不知陛下所在，積數年矣。昔虢公為無道，有神降曰『賜爾土田』，
      <note>[一０]師古曰：「春秋左氏傳莊公三十二年有神降於莘，虢公使祝應、宗區、史（嚻）〔嚚〕享焉。神賜之土田。史（嚻）〔嚚〕
            
         
         史（嚻）〔嚚〕　殿本作「嚚」。王先謙說作「嚚」是。
曰：『虢其亡乎！』」</note>
言將以庶人受土田也。諸侯夢得土田，為失國祥，
      <note>[一一]師古曰：「僖五年，晉滅虢，虢公醜奔京師。」</note>
而況王者畜私田財物，為庶人之事乎！」</p>
   </div>
   <div>
      <p>左氏傳曰，周景王時大夫賓起見雄雞自斷其尾。
      <note>[一]師古曰：「賓起即賓孟。」</note>
劉向以為近雞旤也。是時，王有愛子子鼂，王與賓起陰謀欲立之。
      <note>[二]師古曰：「子鼂，王之庶長子。」</note>
田于北山，將因兵衆殺適子之黨，
      <note>[三]師古曰：「適讀曰嫡。嫡子王子猛，（反）〔及〕後為悼王。
            
         
         （反）〔及〕後為悼王。　景祐、殿本都作「及」。　朱一新說「反」「及」均誤，當作「也」。
子猛之黨謂劉獻公、單穆公。」</note>
未及而崩。三子爭國，王室大亂。其後，賓起誅死，
      <note>[四]師古曰：「三子，謂子鼂、子猛及子猛弟敬王丐也。劉子遂攻賓起，殺之。事並在昭公二十二年。」</note>
子鼂奔楚而敗。
      <note>[五]師古曰：「昭二十六年，邵伯盈逐王子鼂，子鼂奔楚。定公五年，王人殺之於楚。」</note>
京房易傳曰：「有始無終，厥妖雄雞自齧斷其尾。」</p>
   </div>
   <pb n="1370"/>
   <div>
      <p>宣帝黃龍元年，未央殿輅軨中雌雞化為雄，
      <note>[一]孟康曰：「輅軨，廄名也。」師古曰：「百官表太僕屬官有輅軨丞。輅與路同。軨音零。」</note>
毛衣變化而不鳴，不將，無距。
      <note>[二]師古曰：「將謂率領其羣也。距，雞附足骨，鬬時所用刺之。」</note>
元帝初元中，丞相府史家雌雞伏子，漸化為雄，
      <note>[三]師古曰：「初尚伏子，後乃稍稍化為雄也。伏音房富反。」</note>
冠距鳴將。永光中，有獻雄雞生角者。京房易傳曰：「雞知時，知時者當死。」房以為己知時，恐當之。劉向以為房失雞占。雞者小畜，主司時，起居人，
      <note>[四]師古曰：「至時而鳴，以為人起居之節。」</note>
小臣執事為政之象也。言小臣將秉君威，以害正事，猶石顯也。竟寧元年，石顯伏辜，此其效也。一曰，石顯何足以當此？昔武王伐殷，至于牧壄，誓師曰：「古人有言曰『牝雞無晨；牝雞之晨，惟家之索。』今殷王紂惟婦言用。」
      <note>[五]師古曰：「周書牧誓之辭。晨謂晨時鳴也。索，盡也。言婦人為政，猶雌雞而代雄鳴，是喪家之道也。索音思各反。」</note>
繇是論之，
      <note>[六]師古曰：「繇讀與由同。」</note>
黃龍、初元、永光雞變，乃國家之占，妃后象也。孝元王皇后以甘露二年生男，立為太子。妃，王禁女也。黃龍元年，宣帝崩，太子立，是為元帝。王妃將為皇后，故是歲未央殿中雌雞為雄，明其占在正宮也。不鳴不將無距，貴始萌而尊未成也。至元帝初元元年，將立王皇后，先以為婕妤。三月癸卯制書曰：「其封婕妤父丞相少史王禁為陽平侯，位特進。」丙午，立王婕妤為皇后。明年正月，立皇后子為太子。故應是，丞相府史家雌雞為雄，其占即丞相少史之女也。伏子者，明已有子也。冠距鳴將者，尊已成也。永光二年，陽平頃侯禁薨，子鳳嗣侯，為侍中衞尉。元帝崩，皇太子立，是為成帝。尊皇后為皇太后，以后弟鳳為大司馬大將軍，領尚書事，上委政，無所與。
      <note>[七]師古曰：「與讀曰豫。言政皆出鳳，天子不豫。」</note>王氏之權自鳳起，故於鳳始受爵位時，雄雞有角，明視作
</p>
   </div>
   <pb n="1371"/>
   <div>
      <p>
威
      <note>[八]師古曰：「視讀曰示。」</note>顓君害上
      <note>[九]師古曰：「顓與專同。其下類此。」</note>
危國者，從此人始也。其後羣弟世權，以至於莽，遂篡天下。即位五年，王太后乃崩，此其效也。京房易傳曰：「賢者居明夷之世，知時而傷，
      <note>[一０]師古曰：「易之明夷卦曰：『明入地中，明夷。』夷，傷也，離下坤上，言日在地中，傷其明也。知時，謂知天時者也。賢而被傷，故取明夷之義。」</note>
或衆在位，
      <note>[一一]師古曰：「言虛偽無實之人矯惑於衆在職位也。」</note>
厥妖雞生角。雞生角，時主獨。」又曰：「婦人顓政，國不靜；牝雞雄鳴，主不榮。」故房以為己亦在占中矣。</p>
   </div>
   <div>
      <p>成公七年「正月，鼷鼠食郊牛角；
      <note>[一]師古曰：「鼷，小鼠也，即今所謂甘鼠者，音奚。」</note>
改卜牛，又食其角」。劉向以為近青祥，亦牛旤也，不敬而傋霿之所致也。昔周公制禮樂，成周道，故成王命魯郊祀天地，以尊周公。至成公時，三家始顓政，魯將從此衰。天愍周公之德，痛其將有敗亡之旤，故於郊祭而見戒云。鼠，小蟲，性盜竊，鼷又其小者也。牛，大畜，祭天尊物也。角，兵象，在上，君威也。小小鼷鼠，食至尊之牛角，象季氏乃陪臣盜竊之人，將執國命以傷君威而害周公之祀也。改卜牛，鼷鼠又食其角，天重語之也。
      <note>[二]師古曰：「重音直用反。」</note>
成公怠慢昏亂，遂君臣更執于晉。
      <note>[三]師古曰：「更，互也。十年秋，公如晉，晉人以公為貳於楚，故止公，至十一年三月乃得歸。十六年秋，公會晉侯於沙隨，晉受叔孫僑如之譖而止公。是年九月，又信僑如之譖，執季孫行父，舍之於苕丘，十二月乃得歸。故云君臣更執也。更音工衡反。」</note>
至于襄公，晉為溴梁之會，
      <note>[四]師古曰：「襄十六年，晉平公會諸侯于溴梁。溴梁者，溴水之梁也。溴水出河內軹縣東南，至溫入河。溴音工覓
反。」</note>
天下大夫皆奪君政。
      <note>[五]師古曰：「溴梁之會，諸侯皆在，而魯叔孫豹、晉荀偃、宋向戌、衞甯殖、鄭公孫蠆、小邾之大夫盟，是奪其君政也。」</note>
其後三家逐昭公，卒死于外，
      <note>[六]師古曰：「已解於上。」</note>
幾絕周公之祀。
      <note>[七]師古曰：「幾音鉅衣反。」</note>
董仲舒以為鼷鼠食郊牛，皆養牲不謹也。京房易傳曰：「祭天不慎，厥妖鼷鼠齧郊牛角。」</p>
   </div>
   <pb n="1373"/>
   <div>
      <p>定公十五年「正月，鼷鼠食郊牛，牛死」。劉向以為定公知季氏逐昭公，辠惡如彼，親用孔子為夾谷之會，齊人倈歸鄆、讙、龜陰之田，
      <note>[一]師古曰：「夾谷，齊地也，一名祝其。定公十年，公與齊侯會於夾谷，齊侯欲使萊人以兵劫公。孔子以公退，命士衆兵之，齊侯乃止。又欲以盟要公，孔子不欲，使茲無還以辭對。又欲詐享公，孔子又距而不受。於是齊人乃服。先是季氏之臣陽貨以鄆、讙、龜陰之田奔齊，至此會，乃以歸我。鄆、讙，二邑名。龜陰，龜山之陰。夾音頰。讙音驩。」</note>
聖德如此，反用季桓子，淫於女樂，而退孔子，無道甚矣。
      <note>[二]師古曰：「桓子，季平子之子季孫斯也。女樂已解於上。」</note>
詩曰：「人而亡儀，不死何為！」
      <note>[三]師古曰：「衞詩相鼠之篇也。（無）〔亡〕儀，無禮儀也。」
            
         
         （無）〔亡〕儀，無禮儀也。　景祐、殿本都作「亡」。王先謙說作「亡」是。
      </note>
是歲五月，定公薨，牛死之應也。京房易傳曰：「子不子，鼠食其郊牛。」</p>
   </div>
   <div>
      <p>哀公元年「正月，鼷鼠食郊牛」。劉向以為天意汲汲於用聖人，逐三家，故復見戒也。
      <note>[一]師古曰：「聖人，孔子也。見，顯也。」</note>
哀公年少，不親見昭公之事，故見敗亡之異。已而哀不寤，身奔於粵，此其效也。
      <note>[二]師古曰：「哀二十七年，公欲以越伐魯而去三桓，公如公孫有山氏，因遜于邾，遂如越。國人施罪於公孫有山氏，而立哀公之子悼公。」</note>
      </p>
   </div>
   <div>
      <p>昭帝元鳳元年九月，燕有黃鼠銜其尾舞王宮端門中，
      <note>[一]師古曰：「宮之正門。」</note>
王往視之，鼠舞如故。王使吏以酒脯祠，鼠舞不休，一日一夜死。近黃祥，時燕剌王旦謀反將死之象也。其月，發覺伏辜。京房易傳曰：「誅不原情，厥妖鼠舞門。」
      <note>[二]師古曰：「不原情者，不得其本情。」</note>
      </p>
   </div>
   <div>
      <p>成帝建始四年九月，長安城南有鼠銜黃蒿、柏葉，上民冢柏及榆樹上為巢，桐柏尤多。
      <note>[一]師古曰：「桐柏，本亭名，衞思后於其地葬也。」</note>
巢中無子，皆有乾鼠矢數十。時議臣以為恐有水災。鼠，盜竊小蟲，夜出晝匿；今晝去穴而登木，象賤人將居顯貴之位也。桐柏，衞思后園所在也。其後，趙皇后自微賤登至尊，與衞后同類。趙后終無子而為害。明年，有鳶焚巢，殺子之異也。
      <note>[二]師古曰：「鳶，鴟也，音弋全反。」</note>
天象仍見，甚可畏也。
      <note>[三]師古曰：「仍，頻也。」</note>
一曰，皆王莽竊位之象云。京房易傳曰：「臣私祿罔辟，
      <note>[四]李奇曰：「辟，君也。擅私爵祿，誣罔其君。」</note>
厥妖鼠巢。」</p>
   </div>
   <div>
      <p>文公十三年，「大室屋壞」。近金沴木，木動也。先是，冬，釐公薨，十六月乃作主。
      <note>[一]師古曰：「主，廟主也。僖公三十三年十二月薨，至文二年二月乃作主，間有一閏，故十六月也。」</note>
後六月，又吉禘於太廟而致釐公，
      <note>[二]師古曰：「禘，祭也，（二）〔一一〕而祭之。文二年八月而禘，距作主六月也。致謂（外）〔升〕其主於廟。」
            
         
         （二）〔一一〕而祭之。致謂（外）〔升〕其主於廟。　朱一新說汪本「二」作「一一」，「外」作「升」，是。按景祐、殿本同汪本。
      </note>
春秋譏之。經曰：「大事於太廟，躋釐公。」
      <note>[三]師古曰：「躋音子奚反，又音子詣反。」</note>
左氏說曰：太廟，周公之廟，饗有禮義者也；祀，國之大事也。惡其亂國之大事於太廟，故言大事也。躋，登也，登釐公於愍公上，逆祀也。釐雖愍之庶兄，嘗為愍臣，臣子一例，不得在愍上。又未三年而吉禘，前後亂賢父聖祖之大禮，內為貌不恭而狂，外為言不從而僭。故是歲自十二月不雨，至于秋七月。後年，若是者三，而太室屋壞矣。前堂曰太廟，中央曰太室；屋，其上重屋尊高者也，象魯自是陵夷，將墮周公之祀也。
      <note>[四]師古曰：「墮，毀也，音火規反。」</note>
穀梁、公羊經曰，世室，魯公伯禽之廟也。周公稱太廟，魯公稱世室。大事者，祫祭也。
      <note>[五]師古曰：「祫，合也。毀廟及未毀廟之主，皆合祭於太祖。」</note>
躋釐公者，先禰後祖也。</p>
   </div>
   <div>
      <p>景帝三年十二月，吳二城門自傾，大船自覆。劉向以為近金沴木，木動也。先是，吳王
</p>
   </div>
   <pb n="1376"/>
   <div>
      <p>
濞以太子死於漢，稱疾不朝，陰與楚王戊謀為逆亂。城猶國也，其一門名曰楚門，一門曰魚門。吳地以船為家，以魚為食。天戒若曰，與楚所謀，傾國覆家。吳王不寤，正月，與楚俱起兵，身死國亡。京房易傳曰：「上下咸誖，厥妖城門壞。」
      <note>[一]師古曰：「誖，惑也，音布內反。」</note>
      </p>
   </div>
   <div>
      <p>宣帝時，大司馬霍禹所居第門自壞。時禹內不順，外不敬，見戒不改，卒受滅亡之誅。</p>
   </div>
   <div>
      <p>哀帝時，大司馬董賢第門自壞。時賢以私愛居大位，賞賜無度，驕嫚不敬，大失臣道，見戒不改。後賢夫妻自殺，家徙合浦。</p>
   </div>
   <div>
      <p>傳曰：「言之不從，是謂不艾，
      <note>[一]師古曰：「艾讀曰乂。」</note>
厥咎僭，厥罰恆陽，厥極憂。時則有詩妖，時則有介蟲之孽，時則有犬旤，時則有口舌之痾，時則有白眚白祥。惟木沴金。」</p>
   </div>
   <div>
      <p>「言之不從」，從，順也。「是謂不乂」，乂，治也。孔子曰：「君子居其室，出其言不善，則千里之外違之，況其邇者虖！」
      <note>[一]師古曰：「易上繫之辭也。邇，近也。」</note>
詩云：「如蜩如螗，如沸如羹。」
      <note>[二]師古曰：「大雅蕩之詩也。蜩，蟬也。螗，蝘也，即虭蟟也。謂政無文理，虛言蹲沓，如蜩螗之鳴，湯之沸涫，羹之將孰也。蜩音調。螗音唐。蝘音偃。虭音貂。蟟音聊。涫音下館反。」</note>
言上號令不順民心，虛譁憒亂，則不能治海內，失在過差，故其咎僭。僭，差也。刑罰妄加，羣陰不附，則陽氣勝，故其
</p>
   </div>
   <pb n="1377"/>
   <div>
      <p>
罰常陽也。旱傷百穀，則有寇難，上下俱憂，故其極憂也。君炕陽而暴虐，
      <note>[三]師古曰：「凡言炕陽者，枯涸之意，謂無惠澤於下也。炕音口浪反。」</note>
臣畏刑而柑口，
      <note>[四]師古曰：「柑，籋也，音其廉反。籋音女涉反。」</note>
則怨謗之氣發於童謠，故有詩妖。介蟲孽者，謂小蟲有甲飛揚之類，陽氣所生也，於春秋為螽，今謂之蝗，皆其類也。於易，兌為口，犬以吠守，而不可信，言氣毀故有犬旤。一曰，旱歲犬多狂死及為怪，亦是也。及人，則多病口喉欬者，故有口舌痾。金色白，故有白眚白祥。凡言傷者，病金氣；金氣病，則木沴之。其極憂者，順之，其福曰康寧，劉歆言傳曰時有毛蟲之孽。說以為於天文西方參為虎星，故為毛蟲。</p>
   </div>
   <div>
      <p>史記周單襄公與晉郤錡、郤犫、郤至、齊國佐語，
      <note>[一]師古曰：「單襄公，解已在前。郤錡，駒伯也。郤犫，苦成叔也。郤至，昭子，即溫季也。國佐，齊大夫國武子也。」</note>
告魯成公曰：「晉將有亂，三郤其當之虖！夫郤氏，晉之寵人也，（二）〔三〕卿而五大夫，
      <note>（二）〔三〕卿而五大夫，　景祐本作「三」。朱一新說作「三」是。</note>
可以戒懼矣。高位實疾顛，厚味實腊毒。
      <note>[二]師古曰：「顛，仆也。腊，久也。言位高者必速顛仆也，味厚者為毒久。」</note>
今郤伯之語犯，叔迂，季伐。
      <note>[三]師古曰：「伯，駒伯也。叔，苦成叔也。季，溫季也。犯，侵也。迂，夸誕也。伐，矜尚也。」</note>
犯則陵人，迂則誣人，伐則掩人。有是寵也，而益之以三怨，其誰能忍之！雖齊國子亦將與焉。
      <note>[四]師古曰：「與讀曰豫。豫於禍。」</note>
立於淫亂之國，而好盡言以招人過，
      <note>[五]蘇林曰：「招音翹。招，舉也。」師古曰：「盡言，猶極言也。」</note>怨之
</p>
   </div>
   <pb n="1378"/>
   <div>
      <p>
本也。唯善人能受盡言，齊其有虖？」
      <note>[六]師古曰：「言無善人不能受盡言。」</note>
十七年，晉殺三郤。十八年，齊殺國佐。凡此屬，皆言不從之咎云。</p>
   </div>
   <div>
      <p>晉穆侯以條之役生太子，名之曰仇；
      <note>[一]師古曰：「穆侯，僖侯之孫也。條，晉地也。蓋以敵來侵己，當戰時而生，故取仇忿之義以名子。」</note>
其弟以千畮之戰生，名之曰成師。
      <note>[二]師古曰：「太子之弟，即桓叔也。畮，古畝字也。千畮亦地名，意取能成其師衆也。」</note>
師服曰：「異哉，君之名子也！
      <note>[三]師古曰：「師服，晉大夫。」</note>
夫名以制誼，誼以出禮，
      <note>[四]師古曰：「先制義理然後立名。義理既定，禮由之出。」</note>
禮以體政，政以正民，
      <note>[五]師古曰：「政以禮成，俗所以正。」</note>
是以政成而民聽；易則生亂。
      <note>[六]師古曰：「反易禮義，則亂生也。」</note>
嘉耦曰妃，怨耦曰仇，古之命也。
      <note>[七]師古曰：「本自古昔而有此名。」</note>
今君名太子曰仇，弟曰成師，始兆亂矣，兄其替虖！」
      <note>[八]師古曰：「替，廢也。」</note>
及仇嗣立，是為文侯。文侯卒，子昭侯立，封成師于曲沃，號桓叔。
      <note>[九]師古曰：「昭侯國亂身危，不能自安，故封成師為曲沃伯也。桓，諡也。昭侯叔父，故謂之叔也。」</note>
後晉人殺昭侯而納桓叔，不克。
      <note>[一０]師古曰：「事不遂。」</note>
復立昭侯子孝侯，桓叔子嚴伯殺之。晉人立其弟鄂侯。鄂侯生哀侯，嚴伯子武公復殺哀侯及其弟，滅之，而代有晉國。
      <note>[一一]師古曰：「武始并晉國，故稱公也。事在桓三年。」</note>
      </p>
   </div>
   <pb n="1379"/>
   <div>
      <p>宣公六年，鄭公子曼滿與王子伯廖語，欲為卿。
      <note>[一]師古曰：「曼滿、伯廖，皆鄭大夫也。廖音聊。」</note>
伯廖告人曰：「無德而貪，其在周易豐之離，
      <note>[二]張晏曰：「離下震上，豐。上六變而之離，曰『豐其屋，蔀其家』也。」</note>
弗過之矣。」
      <note>[三]師古曰：「言無道德而大其屋，不過三歲，必滅亡也。」</note>
間一歲，鄭人殺之。
      <note>[四]師古曰：「間一歲者，中間隔一歲。」</note>
      </p>
   </div>
   <div>
      <p>襄公二十九年，齊高子容與宋司徒見晉知伯，汝齊相禮。
      <note>[一]師古曰：「高子容，齊大夫高止也。宋司徒，華定。知伯，晉大夫荀盈也。汝齊，晉大夫司馬侯也。」</note>賓出，汝齊語知伯曰：「二
</p>
   </div>
   <pb n="1380"/>
   <div>
      <p>
子皆將不免！子容專，司徒侈，皆亡家之主也。
      <note>[二]師古曰：「專，自是也。侈，奢泰。」</note>
專則速及，侈將以其力敝，專則人實敝之，將及矣。」九月，高子出奔燕。</p>
   </div>
   <div>
      <p>襄公三十一年正月，魯穆叔會晉歸，告孟孝伯曰：「趙孟將死矣！
      <note>[一]師古曰：「穆叔，即叔孫穆子也。孟孝伯，魯大夫仲孫羯也。趙孟，晉卿趙文子也，名武。前年十月，穆叔與武同會澶泉，至此年正月乃歸。」</note>
其語偷，不似民主；
      <note>[二]師古曰：「偷，苟且。」</note>
且年未盈五十，而諄諄焉如八九十者，弗能久矣。
      <note>[三]師古曰：「諄諄，重頓之貌也，諄音之閏反。」</note>
若趙孟死，為政者其韓子虖？
      <note>[四]師古曰：「韓子，韓宣子也，名起。」</note>
吾子盍與季孫言之？可以樹善，君子也。」
      <note>[五]師古曰：「季孫，謂季武子也，名宿。言韓起有君子之德，方執晉政，可素厚之，以立善也。」</note>
孝伯曰：「民生幾何，誰能毋偷！
      <note>[六]師古曰：「幾何，言無多時也。幾音居豈反。」</note>
朝不及夕，將焉用樹！」穆叔告人曰：「孟孫將死矣！吾語諸趙孟之偷也，而又甚焉。」九月，孟孝伯卒。</p>
   </div>
   <pb n="1381"/>
   <div>
      <p>昭公元年，周使劉定公勞晉趙孟，
      <note>[一]師古曰：「周，周景王也。劉定公，周卿也，食邑於劉，名夏。是時，孟與諸侯會於虢，故就而勞之。」</note>
因曰：「子弁冕以臨諸侯，盍亦遠績禹功，而大庇民乎？」
      <note>[二]師古曰：「時館於洛汭，因見河洛而美禹功，故言之也。弁冕，冠也。言今服冠冕有國家，何不追績禹功，而庇蔭其人乎？」</note>
對曰：「老夫罪戾是懼，焉能恤遠？吾儕偷食，朝不謀夕，何其長也？」
      <note>[三]師古曰：「儕，等也。言且得食而已，苟免目前，不能念其長久也。儕音仕皆反。」</note>
劉子歸，以語王曰：「諺所謂老將知而耄及之者，其趙孟之謂虖！
      <note>[四]師古曰：「諺，俗所傳言也。八十曰耄，亂也。言人年老閱歷既多，謂將益智，而又耄亂也。」</note>
為晉正卿以主諸侯，而儕于隸人，朝不謀夕，棄神人矣。神怒民畔，何以能久？
      <note>[五]師古曰：「言其自比賤隸，而無恤下之心，人為神主，故神人皆去也。」</note>
趙孟不復年矣！」
      <note>[六]師古曰：「謂其即死，不復見明年。」</note>
是歲，秦景公弟后子奔晉，
      <note>[七]師古曰：「后子，即公子鍼。」</note>
趙孟問：「秦君何如？」對曰：「無道。」趙孟曰：「亡虖？」對曰：「何為？一世無道，國未艾也。
      <note>[八]師古曰：「艾讀曰刈。刈，絕也。」</note>
國于天地，有與立焉，
      <note>[九]師古曰：「言在天地之間，多欲輔助，相與共成立之。」</note>
不數世淫，弗能敝也。」趙孟曰：「（天）〔夭〕虖？」
      <note>（天）〔夭〕虖？　王念孫說當從景祐本作「夭」，下文「其幾何」正承「夭」字言之。</note>
對曰：「有焉。」趙孟曰：「其幾何？」
      <note>[一０]師古曰：「言當幾時也。音居豈反。」</note>
對曰：「鍼聞國無道而年穀和孰，天贊之也，鮮不五稔。」
      <note>[一一]師古曰：「贊，佐助之也。鮮，少也。稔，孰也。穀孰為一稔。言少尚當五年，多則或不啻也。稔音人甚反。」</note>
趙孟視蔭，曰：「朝夕不相及，誰能待五？」
      <note>[一二]師古曰：「蔭謂日之蔭影也。趙孟自以年暮，朝不及夕，故言五年不可待也。蔭讀與陰同。」</note>
后子出而告人曰：「趙孟將死矣！主民玩歲而愒日，其與幾何？」
      <note>[一三]師古曰：「玩，愛也。愒，貪也。與幾何，言不能久也。愒音口蓋反。」</note>
冬，趙孟卒。昭五年，秦景公卒。</p>
   </div>
   <pb n="1382"/>
   <div>
      <p>昭公元年，楚公子圍會盟，
      <note>[一]師古曰：「圍，楚恭王之子也。時為楚令尹，與齊、宋、衞、陳、蔡、鄭會于虢。」</note>
設服離衞。
      <note>[二]張晏曰：「設服者，設人君之服。離衞者，二人執戈在前也。」師古曰：「離列人君之侍衞也。」</note>
魯叔孫穆子曰：「楚公子美矣君哉！」
      <note>[三]師古曰：「穆子，叔孫豹也。言其服美似人君也。」</note>
伯州犂曰：「此行也，辭而假之寡君。」
      <note>[四]師古曰：「伯州犂，楚太宰也。言受楚王之命，假以此禮耳。蓋為其令尹文過。」</note>
鄭行人子羽曰：「假不反矣。」
      <note>[五]師古曰：「行人，官名。子羽，公孫揮字也。假不反矣，言將遂為君。」</note>
伯州犂曰：「子姑憂子晢之欲背誕也。」
      <note>[六]應劭曰：「子晢攻殺伯有，今又背盟，欲復作亂也。」師古曰：「子晢，鄭大夫公孫黑也。背誕者，背命放誕，欲為亂也。子且自憂此，無憂令尹不反戈也。」</note>
子羽曰：「假而不反，子其無憂虖？」
      <note>[七]師古曰：「言令尹將圖為君，則楚國有難，子亦有憂也。」</note>
齊國子曰：「吾代二子閔矣。」
      <note>[八]應劭曰：「閔，憂也。二子，伯州犂，行人子羽也。」師古曰：「國子，齊大夫國弱也。二子，謂王子圍及伯州犂也。圍以是年篡位，而不能令終，州犂亦為圍所殺，故言可閔。應說非也。」</note>
陳公子招曰：「不憂何成？二子樂矣！」
      <note>[九]應劭曰：「言國有憂，己乃得以成功也。」師古曰：「招，陳公子，哀公弟也。言因憂以成事，事成而樂也。招音韶。」</note>
衞齊子曰：「苟或知之，雖憂不害。」
      <note>[一０]師古曰：「齊子，衞大夫齊惡也。言先知為備，雖有憂難，無所損害。」</note>
退會，子羽告人曰：「齊、衞、陳大夫其不免乎！國子代人憂，子招樂憂，齊子雖憂弗害。夫弗及而憂，與可憂而樂，與憂而弗害，皆取憂之道也。
      <note>[一一]師古曰：「弗及而憂，謂憂不及己而妄憂也。」</note>
太誓曰：『民之所欲，天必從之。』
      <note>[一二]師古曰：「太誓，周書也。」</note>
三大夫兆憂矣，能無至乎！
      <note>[一三]師古曰：「兆憂，謂開憂兆也。」</note>
言以知物，其是之謂矣。」
      <note>[一四]師古曰：「物，類也。察其所言，以知禍福之類。」</note>
      </p>
   </div>
   <pb n="1383"/>
   <div>
      <p>昭公十五年，晉籍談如周葬穆后，
      <note>[一]師古曰：「籍談，晉大夫也。穆后，周景王之后諡穆也。」</note>
既除喪而燕，
      <note>[二]師古曰：「燕與宴同。」</note>
王曰：「諸侯皆有以填撫王室，晉獨無有，何也？」
      <note>[三]師古曰：「填撫王室，謂獻器物也。填音竹刃反。」</note>
籍談對曰：「諸侯之封也，皆受明器於王室，故能薦彝器。
      <note>[四]師古曰：「明器，明德之器也。彝器，常可寶用之器也。」</note>晉居深山，
</p>
   </div>
   <pb n="1384"/>
   <div>
      <p>
戎翟之與鄰，拜戎不暇，其何以獻器？」王曰：「叔氏其忘諸乎！
      <note>[五]師古曰：「叔，籍談字也。一曰叔父之使，故謂之叔氏也。」</note>
叔父唐叔，成王之母弟，其反亡分乎？
      <note>[六]師古曰：「分音扶問反。」</note>
昔而高祖司晉之典籍，
      <note>[七]師古曰：「而亦汝。」</note>
以為大正，故曰籍氏。女，司典之後也，何故忘之？」籍談不能對。賓出，王曰：「籍父其無後乎！數典而忘其祖。」
      <note>[八]師古曰：「忘祖業。」</note>
籍談歸，以語叔嚮。叔嚮曰：「王其不終乎！吾聞所樂必卒焉。
      <note>[九]師古曰：「言志之所樂，終於此事。」</note>
今王樂憂，若卒以憂，不可謂終。王一歲而有三年之喪二焉，
      <note>[一０]師古曰：「為太子三年，妻死三年乃娶，達子之志。言三年之喪，二后及太子也。」</note>
於是乎以喪賓燕，又求彝器，樂憂甚矣。三年之喪，雖貴遂服，禮也。
      <note>[一一]師古曰：「遂猶竟。」</note>
王雖弗遂，燕樂已早。
      <note>[一二]師古曰：「天子除喪，當在卒哭，今適既葬，故譏其早也。」</note>
禮，王之大經也；一動而失二禮，無大經矣。
      <note>[一三]師古曰：「經謂常法也。既不遂服，又即宴樂，是失二禮。」</note>
言以考典，典以志經。
      <note>[一四]師古曰：「考，成也。志，記也。」</note>
忘經而多言舉典，將安用之！」</p>
   </div>
   <pb n="1385"/>
   <div>
      <p>哀公十六年，孔丘卒，公誄之曰：「（昊）〔旻〕天不弔，
      <note>（昊）〔旻〕天不弔，　景祐、殿本都作「旻」，注同。按左傳作「旻」。</note>
不憖遺一老，俾屏予一人。」
      <note>[一]應劭曰：「憖，且辭也。言（昊）〔旻〕天不善於魯，不且遺一老，使屏蔽我一人也。」師古曰：「憖音魚覲反。」</note>
子贛曰：「君其不歿於魯乎？夫子之言曰：『禮失則昏，名失則愆。』
      <note>[二]師古曰：「夫子謂孔子也。昏謂惑也。愆，過也。」</note>
失志為昏，失所（謂）〔為〕愆。
      <note>失所（謂）〔為〕愆。　景祐、殿本都作「為」。</note>
生弗能用，死而誄之，非禮也；稱『予一人』，非名也。
      <note>[三]師古曰：「天子自稱曰『予一人』，非諸侯之號，故云非名。」</note>
君兩失之。」二十七年，公孫于邾，
      <note>[四]師古曰：「孫讀曰遜。」</note>
遂死於越。
      <note>[五]師古曰：「已解於上。」</note>
      </p>
   </div>
   <div>
      <p>庶徵之恆陽，劉向以為春秋大旱也。其夏旱雩祀，謂之大雩。不傷二穀，謂之不雨。
</p>
   </div>
   <pb n="1386"/>
   <div>
      <p>
京房易傳曰：「欲德不用茲謂張，
      <note>[一]孟康曰：「欲得賢者而不用，人君徒張此意。」</note>
厥災荒。荒，旱也，其旱陰雲不雨，變而赤，因而除。師出過時茲謂廣，
      <note>[二]李奇曰：「廣音曠。」韋昭曰：「謂怨曠也。」</note>
其旱不生。上下皆蔽茲謂隔，其旱天赤三月，時有雹殺飛禽。上緣求妃茲謂僭，
      <note>[三]師古曰：「緣，歷也。言歷衆處而求妃妾也。」</note>
其旱三月大溫亡雲。居高臺府，茲謂犯陰侵陽，其旱萬物根死，數有火災。庶位踰節茲謂僭，其旱澤物枯，為火所傷。」</p>
   </div>
   <div>
      <p>釐公二十一年「夏，大旱」。董仲舒、劉向以為齊（威）〔桓〕既死，
      <note>齊（威）〔桓〕既死，　景祐、殿本都作「桓」。</note>
諸侯從楚，釐尤得楚心。楚來獻捷，釋宋之執。
      <note>[一]師古曰：「謂此年楚執宋公以伐宋，冬使宜申來獻捷，十二月盟于薄，釋宋公也。」</note>
外倚彊楚，炕陽失衆，又作南門，勞民興役。
      <note>[二]師古曰：「南門本名稷門，更改高大而作之。事在二十年。」</note>
諸雩旱不雨，略皆同說。</p>
   </div>
   <div>
      <p>宣公七年「秋，大旱」。是夏，宣與齊侯伐萊。
      <note>[一]師古曰：「萊國即東萊黃縣也。」</note>
      </p>
   </div>
   <div>
      <p>襄公五年「秋，大雩」。先是宋魚石犇楚，
      <note>[一]師古曰：「犇，古奔字也。事在成十五年。魚石，宋左師也，公子目夷之曾孫也。」</note>楚伐宋，取彭城以封魚石。
      <note>[二]師古曰：「事在成十八年。」</note>鄭畔于中國
</p>
   </div>
   <pb n="1387"/>
   <div>
      <p>
而附楚，
      <note>[三]師古曰：「自鄢陵戰後，鄭遂不服，故諸侯屢侵伐之。」</note>
襄與諸侯共圍彭城，
      <note>[四]師古曰：「謂襄元年使仲孫蔑會晉欒黶、宋華元、衞甯殖、曹人、莒人、邾人、滕人、薛人圍彭城。」</note>
城鄭虎牢以禦楚。
      <note>[五]師古曰：「事在二年。武牢本鄭邑，時已屬晉，蓋追言之。」</note>
是歲鄭伯使公子發來聘，
      <note>[六]師古曰：「公子發，鄭穆公之子，子產之父也，字子國。」</note>
使大夫會吳于善道。
      <note>[七]師古曰：「使仲孫蔑會吳也。善道，地名。」</note>
外結二國，內得鄭聘，有炕陽動衆之應。</p>
   </div>
   <div>
      <p>八年「九月，大雩」。時作三軍，季氏盛。
      <note>[一]師古曰：「萬二千五百人為軍。魯本立上下二軍，皆屬於公，有事則三卿遞帥之而征伐。今季氏欲專其人，故增立中軍，三卿各主其一也。事在十一年。」</note>
      </p>
   </div>
   <div>
      <p>二十八年「八月，大雩」。先是，比年晉使荀吳、齊使慶封來聘，
      <note>[一]師古曰：「比年，頻年也。荀吳，晉大夫，即荀偃之子也，二十六年晉侯使來聘。慶封，齊大夫也，二十七年齊侯使來聘。」</note>
是夏邾子來朝。襄有炕陽自大之應。</p>
   </div>
   <pb n="1388"/>
   <div>
      <p>昭公三年「八月，大雩」。劉歆以為昭公即位年十九矣，猶有童心，居喪不哀，炕陽失衆。</p>
   </div>
   <div>
      <p>六年「九月，大雩」。先是莒牟夷以二邑來犇，
      <note>[一]師古曰：「事在五年。牟夷，莒大夫也。二邑，謂牟婁及防茲也。」</note>
莒怒伐魯，叔弓帥師，距而敗之，昭得入晉。
      <note>[二]師古曰：「叔弓，魯大夫。時昭公適欲朝晉，而遇莒人來討，將不果行。叔弓既敗莒師，公乃得去。故傳云成禮大國，以為援好也。」</note>
外和大國，內獲二邑，取勝鄰國，有炕陽動衆之應。</p>
   </div>
   <div>
      <p>十六年「九月，大雩」。先是昭公母夫人歸氏薨，昭不慼，又大蒐于比蒲。
      <note>[一]師古曰：「事在昭十一年。歸氏，胡國之女。歸姓，即齊歸也。齊，諡也。蒐謂聚而衆田獵也。比蒲，魯地名。比音毘。」</note>
晉叔嚮曰：「魯有大喪而不廢蒐。國不恤喪，不忌君也；君亡慼容，不顧親也。殆其失國。」與三年同占。</p>
   </div>
   <div>
      <p>二十四年「八月，大雩」。劉歆以為左氏傳二十三年邾師城翼，還經魯地，
      <note>[一]師古曰：「翼，邾邑也。經者，道出其中也。魯地，謂武城也。」</note>
魯襲取邾師，獲其三大夫。
      <note>[二]師古曰：「謂徐鉏、丘弱、茅地也。」</note>
邾人愬于晉，晉人執我行人叔孫婼，
      <note>[三]師古曰：「叔孫昭子也。婼音丑略反。」</note>
是春乃歸之。</p>
   </div>
   <div>
      <p>二十五年「七月上辛大雩，季辛又雩」，旱甚也。劉歆以為時后氏與季氏有隙。
      <note>[一]師古曰：「后氏，郈昭伯也。季氏，季平子也。季、郈之雞鬬，季氏芥其雞，郈子為之金距。平子怒，益宮於郈氏，且責讓之，故郈昭伯怨之。」</note>又季
</p>
   </div>
   <pb n="1389"/>
   <div>
      <p>
氏之族有淫妻為讒，使季平子與族人相惡，皆共譖平子。
      <note>[二]師古曰：「謂平子庶叔父公鳥之妻季姒與雍人檀通，而譖季氏之族人季公亥、公思展，故平子殺思展，以故族人皆怨之。」</note>
子家駒諫曰：「讒人以君徼幸，不可。」
      <note>[三]師古曰：「子家駒卽子家懿伯，莊公之玄孫也，一名羈。」</note>
昭公遂伐季氏，為所敗，出犇齊。</p>
   </div>
   <div>
      <p>定公（十）〔七〕年「九月，大雩」。
      <note>定公（十）〔七〕年　蘇輿說據春秋經，定十年無大雩事。其書「九月大雩」，在定七年。「十」疑「七」之誤。</note>
先是定公自將侵鄭，歸而城中城。二大夫帥師圍鄆。
      <note>[一]師古曰：「事並在六年。中城，魯之邑也。二大夫謂季孫斯、仲孫何忌。」</note>
      </p>
   </div>
   <div>
      <p>嚴公三十一年「冬，不雨」。是歲，一年而三築臺，
      <note>[一]師古曰：「是年春築臺于郎，夏築臺于薛，秋築臺于秦。秦、郎、薛，皆魯地。」</note>奢侈不恤民。</p>
   </div>
   <div>
      <p>釐公二年「冬十月不雨」，三年「春正月不雨，夏四月不雨」，「六月雨」。先是者，嚴公夫人與公子慶父淫，而殺二君。
      <note>[一]師古曰：「慶公，桓公之子，莊公弟也。二君，謂子般及閔公。」</note>
國人攻之，夫人遜于邾，慶父犇莒。釐公卽位，南敗邾，
      <note>[二]師古曰：「謂元年公敗邾師于偃。」</note>
東敗莒，獲其大夫。
      <note>[三]師古曰：「謂元年公子友帥師敗莒師于酈，獲莒挐也。」</note>
有炕陽之應。</p>
   </div>
   <pb n="1390"/>
   <div>
      <p>文公二年，「自十有二月不雨，至于秋七月」。文公即位，天子使叔服會葬，
      <note>[一]師古曰：「叔服，周之內史也，叔氏，服字。會葬，葬僖公。」</note>
毛伯賜命。
      <note>[二]師古曰：「亦天子使之也。毛伯，周之卿士。毛，國；伯，爵也。賜命者，賜以命圭為瑞信也。」</note>
又會晉侯于戚。
      <note>[三]師古曰：「謂大夫公孫敖會之也。戚，衞邑，在頓丘衞縣西。」</note>
公子遂如齊納幣。
      <note>[四]師古曰：「納玄纁之幣，謂公為婚於齊。」</note>
又與諸侯盟。
      <note>[五]師古曰：「謂公孫敖會宋公、陳侯、鄭伯、晉士縠盟于垂隴也。垂隴，鄭地。」</note>
上得天子，外得諸侯，沛然自大。
      <note>[六]師古曰：「沛音普大反。」</note>
躋釐公主。大夫始顓事。
      <note>[七]師古曰：「謂季孫行父也。顓讀與專同。」</note>
      </p>
   </div>
   <div>
      <p>十年，「自正月不雨，至于秋七月」。先是公子遂會四國而救鄭。
      <note>[一]師古曰：「謂九年楚人伐鄭，公子遂會晉人、宋人、衞人、許人以救之。」</note>
楚使越椒來聘。
      <note>[二]師古曰：「越椒，楚大夫名也。事亦在九年。」</note>
秦人歸襚。
      <note>[三]師古曰：「謂九年秦人來歸僖公及成風之襚也。凡問喪者，衣服曰襚。成風，僖公之母也。成，諡也。風，姓也。
襚音遂。」</note>
有炕陽之應。</p>
   </div>
   <pb n="1391"/>
   <div>
      <p>十三年，「自正月不雨，至于秋七月」。先是曹伯、杞伯、滕子來朝，
      <note>[一]師古曰：「十一年曹伯來朝，十二年杞伯、滕子來朝。」</note>
郕伯來犇，
      <note>[二]師古曰：「事在十二年。郕，國；伯，爵也。」</note>
秦伯使遂來聘，
      <note>[三]師古曰：「事在十二年。遂，秦大夫名，即左氏所謂西乞術。」</note>
季孫行父城諸及鄆。
      <note>[四]師古曰：「事在十二年。諸、鄆，二邑名也。諸即琅邪諸縣也。」</note>
二年之間，五國趨之，內城二邑。炕陽失衆。一曰，不雨而五穀皆孰，異也。文公時，大夫始顓盟會，公孫敖會晉侯，又會諸侯盟于垂隴。故不雨而生者，陰不出氣而私自行，以象施不由上出，臣下作福而私自成。一曰，不雨近常陰之罰，君弱也。</p>
   </div>
   <div>
      <p>惠帝五年夏，大旱，江河水少，谿谷絕。先是發民男女十四萬六千人城長安，是歲城乃成。</p>
   </div>
   <div>
      <p>文帝三年秋，天下旱。是歲夏，匈奴右賢王寇侵上郡，詔丞相灌嬰發車騎士八萬五千人詣高奴，
      <note>[一]師古曰：「即上郡之縣。」</note>
擊右賢王走出塞。其秋，濟北王興居反，使大將軍討之，皆伏誅。</p>
   </div>
   <pb n="1392"/>
   <div>
      <p>後六年春，天下大旱。先是發車騎材官屯廣昌，
      <note>[一]師古曰：「武都之縣。」</note>
是歲二月復發材官屯隴西。後匈奴大入上郡、雲中，烽火通長安，三將軍屯邊，
      <note>[二]師古曰：「謂以中大夫令免為車騎將軍屯飛狐，故楚相蘇意為將軍屯句注，將軍張武屯北地。」</note>
又三將軍屯京師。
      <note>[三]師古曰：「謂河內太守周亞夫為將軍次細柳，宗正劉禮為將軍次霸上，祝茲侯徐厲為將軍次棘門。」</note>
      </p>
   </div>
   <div>
      <p>景帝中三年秋，大旱。</p>
   </div>
   <div>
      <p>武帝元光六年夏，大旱。是歲，四將軍征匈奴。
      <note>[一]師古曰：「謂車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門。」</note>
      </p>
   </div>
   <div>
      <p>元朔五年春，大旱。是歲，六將軍衆十餘萬征匈奴。
      <note>[一]師古曰：「謂衞青將六將軍兵也。六將軍者，衞尉蘇建為游擊將軍，左內史李沮為彊弩將軍，大僕公孫賀為騎將軍，代相李蔡為輕車將軍，俱出朔方；大行李息、岸頭侯張次公為將軍，出右北平。」</note>
      </p>
   </div>
   <div>
      <p>元狩三年夏，大旱。是歲發天下故吏伐棘上林，穿昆明池。</p>
   </div>
   <div>
      <p>天漢元年夏，大旱；其三年夏，大旱。先是貳師將軍征大宛還。天漢元年，發適民。
      <note>[一]師古曰：「適讀曰讁。」</note>
二年夏，三將軍征匈奴，
      <note>[二]師古曰：「謂貳師將軍三萬騎出酒泉，因杅將軍出西河，騎都尉李陵將步兵五千人出居延北也。」</note>
李陵沒不還。</p>
   </div>
   <pb n="1393"/>
   <div>
      <p>征和元年夏，大旱。是歲發三輔騎士閉長安城門，大搜，始治巫蠱。明年，衞皇后、太子敗。</p>
   </div>
   <div>
      <p>昭帝始元六年，大旱。先是大鴻臚田廣明征益州，暴師連年。</p>
   </div>
   <div>
      <p>宣帝本始三年夏，大旱，東西數千里。先是五將軍衆二十萬征匈奴。
      <note>[一]師古曰：「本始三年，御史大夫田廣明為祁連將軍，後將軍趙充國為蒲類將軍，雲中太守田順為武牙將軍，及渡遼將軍范明友、前將軍韓增，凡五將軍，兵十五萬騎。校尉常惠持節護烏孫兵，咸擊匈奴，是為二十萬衆也。」</note>
      </p>
   </div>
   <div>
      <p>神爵元年秋，大旱。是歲，後將軍趙充國征西羌。</p>
   </div>
   <div>
      <p>成帝永始三年、四年夏，大旱。</p>
   </div>
   <div>
      <p>左氏傳晉獻公時童謠曰：「丙〔子〕之晨，
      <note>丙〔子〕之晨，　景祐本有「子」字。王念孫說景祐本是。</note>
龍尾伏辰，袀服振振，取虢之旂。
      <note>[一]師古曰：「徒歌曰謠。袀服，黑衣。振振，袀服之貌也。袀音（勻）〔均〕，
            
         
         袀音（勻）〔均〕，　景祐、殿本都作「均」。
又音弋春反。振音只人反。」</note>
鶉之賁賁，天策焞焞，火中成軍，虢公其犇。」
      <note>[二]師古曰：「（犇）〔賁〕音奔。
            
         
         （犇）〔賁〕音奔。　殿本作「賁」。王先謙說作「賁」是。
焞音吐敦反，又音敦。犇，古奔字。」</note>
是時虢為小國，介夏陽之，怙虞國之助，
      <note>[三]師古曰：「介，隔也。」</note>
亢衡于晉，有炕陽之節，失臣下之心。晉獻伐之，問於卜偃曰：「吾其濟乎？」
      <note>[四]師古曰：「卜偃，晉大夫主卜者。」</note>
偃以童謠對曰：「克之。十月朔丙子旦，日在尾，月在策，鶉火中，必此時也。」冬十二月丙子朔，晉師滅虢，虢公醜犇周。周十二月，夏十月也。言天者以夏正。</p>
   </div>
   <pb n="1394"/>
   <div>
      <p>史記晉惠公時童謠曰：「恭太子更葬兮，後十四年，晉亦不昌，昌乃在其兄。」是時，惠公賴秦力得立，立而背秦，內殺二大夫，
      <note>[一]師古曰：「謂里克、丕鄭。」</note>
國人不說。
      <note>[二]師古曰：「說讀曰悅。」</note>
及更葬其兄恭太子申生而不敬，故詩妖作也。後與秦戰，為秦所獲，立十四年而死。晉人絕之，更立其兄重耳，是為文公，遂伯諸侯。
      <note>[三]師古曰：「伯讀曰霸。」</note>
      </p>
   </div>
   <div>
      <p>左氏傳文、成之世童謠曰：「鸜之鵒之，公出辱之。
      <note>[一]師古曰：「鸜音劬。鵒音欲。」</note>
鸜鵒之羽，公在外野，往饋之馬。
      <note>[二]師古曰：「饋亦餽字。」</note>
鸜鵒跦跦，公在乾侯，
      <note>[三]臣瓚曰：「乾侯，在魏郡斥丘縣。」師古曰：「跦跦，跳行貌也。跦音誅。乾音干。」</note>
徵褰與襦。
      <note>[四]師古曰：「徵，求也。褰，棊也。言公出外求棊襦之服。」</note>
鸜鵒之巢，遠哉搖搖，
      <note>[五]師古曰：「搖搖，不安之貌。」</note>
裯父喪勞，宋父以驕。
      <note>[六]師古曰：「父讀曰甫。甫者，男子之通號，故云裯甫、宋甫也。言昭公欲去季氏，不遂而出，故曰喪勞。定公無德於下，坐致君位，故曰以驕。」</note>
鸜鵒鸜鵒，往歌來哭。」
      <note>[七]師古曰：「謂昭公生時出奔，死乃以喪歸之。」</note>
至昭公時，有鸜鵒來巢。公攻季氏，敗，出奔齊，居外野，次乾侯。八年，死于外，歸葬魯。昭公名裯。公子宋立，是為定公。</p>
   </div>
   <pb n="1395"/>
   <div>
      <p>元帝時童謠曰：「井水溢，滅竈煙，灌玉堂，流金門。」至成帝建始二年三月戊子，北宮中井泉稍上，溢出南流，象春秋時先有鸜鵒之謠，而後有來巢之驗。井水，陰也；竈煙，陽也；玉堂、金門，至尊之居：象陰盛而滅陽，竊有宮室之應也。王莽生於元帝初元四年，至成帝封侯，為三公輔政，因以篡位。</p>
   </div>
   <div>
      <p>成帝時童謠曰：「燕燕尾涏涏，
      <note>[一]師古曰：「涏涏，光澤貌也，音徒見反。」</note>
張公子，時相見。木門倉琅根，燕飛來，啄皇孫，皇孫死，燕啄矢。」其後帝為微行出遊，常與富平侯張放俱稱富平侯家人，過（河陽）〔陽阿〕主作樂，
      <note>過（河陽）〔陽阿〕主作樂，　何焯、王念孫都說當作「陽阿」。</note>
見舞者趙飛燕而幸之，故曰「燕燕尾涏涏」，美好貌也。張公子謂富平侯也。「木門倉琅根」，謂宮門銅鍰，
      <note>[二]師古曰：「門之鋪首及銅鍰也。銅色青，故曰倉琅。鋪首銜環，故謂之根。鍰讀與環同。」</note>
言將尊貴也。後遂立為皇后。弟昭儀賊害後宮皇子，卒皆伏辜，所謂「燕飛來，啄皇孫，皇孫死，燕啄矢」者也。</p>
   </div>
   <pb n="1396"/>
   <div>
      <p>成帝時童謠又曰：「邪徑敗良田，讒口亂善人。桂樹華不實，黃爵巢其顛。故為人所羨，今為人所憐。」桂，赤色，漢家象。華不實，無繼嗣也。王莽自謂黃象，黃爵巢其顛也。</p>
   </div>
   <div>
      <p>嚴公十七年「冬，多麋」。劉歆以為毛蟲之孽為災。劉向以為麋色青，近青祥也。麋之為言迷也，蓋牝獸之淫者也。是時，嚴公將取齊之淫女，其象先見，天戒若曰，勿取齊女，淫而迷國。嚴不寤，遂取之。夫人既入，淫於二叔，終皆誅死，
      <note>[一]師古曰：「謂慶父縊死，叔牙鴆卒，齊人殺哀姜也。」</note>
幾亡社稷。
      <note>[二]師古曰：「謂子般、閔公前後見殺，而齊侯欲取魯國也。幾音鉅依反。」</note>
董仲舒指略同。京房易傳曰：「廢正作淫，大不明，國多麋。」又曰：「震遂泥，
      <note>[三]李奇曰：「從三至五，有坎象。坎為水，四為泥在水中，故曰震遂泥。泥者，泥溺於水，不能自拔，道未光也。或以為溺於淫女，故其妖多麋。麋，迷也。」師古曰：「此易震卦九四爻辭也。泥音乃計反。」</note>
厥咎國多麋。」</p>
   </div>
   <div>
      <p>昭帝時，昌邑王賀聞人聲曰「熊」，視而見大熊。左右莫見，以問郎中令龔遂，遂曰：「熊，山野之獸，而來入宮室，王獨見之，此天戒大王，恐宮室將空，危亡象也。」賀不改寤，後卒失國。</p>
   </div>
   <div>
      <p>左氏傳襄公十七年十一月甲午，宋國人逐狾狗，
      <note>[一]師古曰：「狾，狂也，音征例反。」</note>
狾狗入於華臣氏，
      <note>[二]師古曰：「華臣，華元之子也。」</note>
國人從之。臣懼，遂奔陳。先是臣兄閱為宋卿，
      <note>[三]師古曰：「為右師。」</note>
閱卒，臣使賊殺閱家宰，遂就其妻。宋平公聞之，曰：「臣不唯其宗室是暴，大亂宋國之政。」欲逐之。左師向戌曰：「大臣不順，國之恥也，不如蓋之。」
      <note>[四]師古曰：「向戌，宋桓公曾孫也。蓋謂覆掩其事也。」</note>
公乃止。華臣炕暴失義，內不自安，故犬禍至，以犇亡也。</p>
   </div>
   <div>
      <p>高后八年三月，祓霸上，
      <note>[一]師古曰：「祓者，除惡之祭也，音廢。」</note>
還過枳道，見物如倉狗，棹戈高后掖，
      <note>[二]師古曰：「棹戈謂拘持之也。棹戈音戟。拘音居足反。」</note>
忽而不見。卜之，趙王如意為祟。遂病掖傷而崩。先是高后鴆殺如意，支斷其母戚夫人手足，搉其（服）〔眼〕以為人彘。
      <note>搉其（服）〔眼〕以為人彘。　錢大昭說「服」當作「眼」。按景祐、殿本都作「眼」。</note>
      
         <note>[三]師古曰：「搉謂敲擊去其精也。搉音口角反。凡言彘者，皆豕之別名。」</note>
      </p>
   </div>
   <div>
      <p>文帝後五年六月，齊雍城門外有狗生角。
      <note>[一]師古曰：「雍城門者，齊門名也。春秋左氏傳平陽之役，趙武及秦周伐雍門之（荻）〔萩〕是也。」
            
         
         伐雍門之（荻）〔萩〕是也。　朱一新說汪本作「萩」是。按左傳襄十八年文作「萩」。
      </note>先是帝兄齊悼惠王亡後，帝分齊地，立其
</p>
   </div>
   <pb n="1398"/>
   <div>
      <p>
庶子七人皆為王。
      <note>[二]師古曰：「謂齊孝王將閭、濟北王志、菑川王賢、膠東王雄渠、膠西王卬、濟南王辟光，并城陽恭王喜，是謂七王。」</note>
兄弟並彊，有炕陽心，故犬禍見也。犬守御，角兵象，在前而上鄉者也。
      <note>[三]師古曰：「鄉讀曰嚮。次下亦同。」</note>
犬不當生角，猶諸侯不當舉兵鄉京師也。天之戒人蚤矣，
      <note>[四]師古曰：「蚤，古早字。」</note>
諸侯不寤。後六年，吳、楚畔，濟南、膠西、膠東三國應之，舉兵至齊。齊王猶與城守，
      <note>[五]師古曰：「與讀曰豫。」</note>
三國圍之。會漢破吳、楚，因誅四王。故天狗下梁而吳、楚攻梁，狗生角於齊而三國圍齊。漢卒破吳、楚於梁，誅四王於齊。京房易傳曰：「執政失，下將害之，厥妖狗生角。君子苟免，小人陷之，厥妖狗生角。」</p>
   </div>
   <div>
      <p>景帝三年二月，邯鄲狗與彘交。悖亂之氣，近犬豕之禍也。
      <note>[一]師古曰：「悖，惑也，音布內反。此下亦同。」</note>
是時趙王遂悖亂，與吳、楚謀為逆，遣使匈奴求助兵，卒伏其辜。犬，兵革失衆之占；
      <note>[二]如淳曰：「犬吠守，似兵革外附它類，失衆也。」</note>
豕，北方匈奴之象。逆言失聽，交於異類，以生害也。京房易傳曰：「夫婦不嚴，厥妖狗與豕交。茲謂反德，國有兵革。」</p>
   </div>
   <pb n="1399"/>
   <div>
      <p>成帝河平元年，長安男子石良、劉音相與同居，
      <note>[一]師古曰：「二人共止一室。」</note>
有如人狀在其室中，擊之，為狗，走出。去後有數人被甲持兵弩至良家，良等格擊，或死或傷，皆狗也。自二月至六月乃止。</p>
   </div>
   <div>
      <p>鴻嘉中，狗與彘交。</p>
   </div>
   <div>
      <p>左氏昭公二十四年十月癸酉，王子鼂以成周之寶圭湛于河，
      <note>[一]師古曰：「以祭河也。爾雅曰：『祭川曰浮沈。』湛讀曰沈。後皆類此。」</note>
幾以獲神助。
      <note>[二]師古曰：「幾讀曰冀。」</note>
甲戌，津人得之河上，陰不佞取將賣之，則為石。
      <note>[三]師古曰：「陰不佞，周大夫也。」</note>
是時王子鼂篡天子位，萬民不鄉，號令不從，
      <note>[四]師古曰：「鄉讀曰嚮。」</note>
故有玉變，近白祥也。癸酉入而甲戌出，神不享之驗云。玉化為石，貴將為賤也。後二年，子鼂楚而死。</p>
   </div>
   <div>
      <p>史記秦始皇帝三十六年，鄭客從關東來，至華陰，望見素車白馬從華山上下，知其非
</p>
   </div>
   <pb n="1400"/>
   <div>
      <p>
人，道住止而待之。遂至，
      <note>[一]師古曰：「於道上住而待此車馬。」</note>
持璧與客曰：「為我遺鎬池君。」
      <note>[二]張晏曰：「武王居鎬，鎬池君則武王也。武王伐商，故神云始皇荒淫若紂矣，今亦可伐也。」孟康曰：「長安西南有鎬池。」師古曰：「鎬池在昆明池北。此直江神告鎬池之神，云始皇將死耳，無豫於武王也。張說失矣。」</note>
因言「今年祖龍死」。
      <note>[三]蘇林曰：「祖，始也。龍，人君象。謂始皇也。」</note>
忽不見。鄭客奉璧，即始皇二十八年過江所湛璧也。與周子鼂同應。是歲，石隕于東郡，民或刻其石曰：「始皇死而地分。」此皆白祥，炕陽暴虐，號令不從，孤陽獨治，羣陰不附之所致也。一曰，石，陰類也，陰持高節，臣將危君，趙高、李斯之象也。始皇不畏戒自省，反夷滅其旁民，而燔燒其石。是歲始皇死，後三年而秦滅。</p>
   </div>
   <div>
      <p>孝昭元鳳三年正月，泰山萊蕪山南匈匈有數千人聲。民視之，有大石自立，高丈五尺，大四十八圍，入地深八尺，三石為足。石立處，有白烏數千集其旁。眭孟以為石陰類，下民象，泰山岱宗之嶽，王者易姓告代之處，當有庶人為天子者。孟坐伏誅。京房易傳曰：「『復，崩來無咎。』
      <note>[一]師古曰：「復卦之辭也。今易崩字作朋也。」</note>
自上下者為崩，厥應泰山之石顛而下，
      <note>[二]師古曰：「顛，墜也。」</note>
聖人受命人君虜。」又曰：「石立如人，庶士為天下雄。立於山，同姓；平地，異姓。立於水，聖人；於澤，小人。」</p>
   </div>
   <pb n="1401"/>
   <div>
      <p>天漢元年三月，天雨白毛；三年八月，天雨白氂。
      <note>[一]師古曰：「凡言氂者，毛之強曲者也，音力之反。」</note>
京房易傳曰：「前樂後憂，厥妖天雨羽。」又曰：「邪人進，賢人逃，天雨毛。」</p>
   </div>
   <div>
      <p>史記周威烈王二十三年，九鼎震。
      <note>[一]孟康曰：「威烈，一王之諡也，六國時也。」師古曰：「即赧王之高祖也。」</note>
金震，木動之也。是時周室衰微，刑重而虐，號令不從，以亂金氣。鼎者，宗廟之寶器也。宗廟將廢，寶鼎將遷，故震動也。是歲晉三卿韓、魏、趙篡晉君而分其地，威烈王命以為諸侯。天子不恤同姓，而爵其賊臣，天下不附矣。後三世，周致德祚於秦。
      <note>[二]晉灼曰：「赧王奔秦，獻其邑，此謂致德祚也。」</note>
其後秦遂滅周，而取九鼎。九鼎之震，木沴金，失衆甚。</p>
   </div>
   <div>
      <p>成帝元延元年正月，長安章城門門牡自亡，
      <note>[一]晉灼曰：「西出南頭第一門也。牡是出籥者。」師古曰：「牡所以下閉者也，亦以鐵為之，非出籥也。」</note>
函谷關次門牡亦自亡。
      <note>[二]韋昭曰：「函谷關邊小門也。」師古曰：「非行人出入所由，蓋關司曹府所在之門也。」</note>
京房易傳曰：「飢而不損茲謂泰，厥災水，厥咎牡亡。」妖辭曰：「關動牡飛，辟為亡道臣為非，厥咎亂臣謀篡。」
      <note>[三]李奇曰：「易妖變傳辭。」</note>
故谷永對曰：「章城門通路寢之路，函谷關距山東之險，城門關守國之固，固將去焉，故牡飛也。」</p>
   </div>
   <div>
      <p>傳曰：「視之不明，是謂不悊，厥咎舒，厥罰恆奧，
      <note>[一]師古曰：「奧讀曰燠。燠，日耎也，音於六反。其下並同。」</note>
厥極疾。
      <note>[二]韋昭曰：「以疾為罰。」</note>
時則有草妖，時則有蠃蟲之孽，
      <note>[三]師古曰：「螽、螟之類無鱗甲毛羽，故謂之蠃蟲也。音郎果反。」</note>
時則有羊咼旡，時則有目痾，時則有赤眚赤祥。惟水沴火。」</p>
   </div>
   <div>
      <p>「視之不明，是謂不悊」，悊，知也。詩云：「爾德不明，以亡陪亡卿；不明爾德，以亡背亡仄。」
      <note>[一]師古曰：「大雅蕩之詩也。言不別善惡，有逆背傾仄者，有堪為卿大夫者，皆不知之也。仄，古側字。」</note>
言上不明，暗昧蔽惑，則不能知善惡，親近習，長同類，
      <note>[二]師古曰：「習，狎也。近狎者則親愛之，同類者則長益也。」</note>
亡功者受賞，有罪者不殺，百官廢亂，失在舒緩，故其咎舒也。盛夏日長，暑以養物，政弓緩，故其罰常奧也。奧則冬溫，春夏不和，傷病民人，故極疾也。誅不行則霜不殺草，繇臣下則殺不以時，
      <note>[三]師古曰：「繇讀與由同，言誅罰由於臣下。」</note>
故有草妖。凡妖，貌則以服，言則以詩，聽則以聲。視則以色者，五色物之大分也，在於眚祥，故聖
</p>
   </div>
   <pb n="1406"/>
   <div>
      <p>
人以為草妖，失秉之明者也。
      <note>[四]師古曰：「謂失所執之權也。音彼命反。」</note>
溫奧生蟲，故有蠃蟲之孽，謂螟螣之類
      <note>[五]師古曰：「螟食苗心，螣食苗葉之蟲也。螟音冥。螣音徒得反。」</note>
當死不死，未當生而生，或多於故而為災也。劉歆以為屬思心不容。於易，剛而包柔為離，
      <note>[六]師古曰：「兩陽居外，一陰在內，故云剛包柔。」</note>
離為火為目。羊上角下（號）〔蹏〕，
      <note>羊上角下（號）〔蹏〕，　景祐、殿本都作「蹏」。</note>
剛而包柔，羊大目而不精明，視氣毀故有羊旤。一曰，暑歲羊多疫死，及為怪，亦是也。及人，則多病目者，故有目痾。火色赤，故有赤眚赤祥。凡視傷者病火氣，火氣傷則水沴之。其極疾者，順之，其福曰壽。
      <note>[七]李奇曰：「於六極之中為疾者，逆火氣，致疾病也。能順火氣，則咼旡更為福。」</note>
劉歆視傳曰有羽蟲之孽，雞旤。說以為於天文南方喙為鳥星，故為羽蟲；咼旡亦從羽，故為雞；雞於易自在巽。說非是。庶徵之恆奧，劉向以為春秋亡冰也。小奧不書，無冰然後書，舉其大者也。京房易傳曰：「祿不遂行茲謂欺，厥咎奧，雨雪四至而溫。臣安祿樂逸茲謂亂，奧而生蟲。知罪不誅茲謂舒，其奧，夏則暑殺人，冬則物華實。重過不誅，茲謂亡徵，其咎當寒而奧六日也。」</p>
   </div>
   <div>
      <p>桓公十五年「春，亡冰」。劉向以為周春，今冬也。先是連兵鄰國，三戰而再敗也，
      <note>[一]師古曰：「三戰者，謂十年齊侯、衞侯、鄭伯來戰于郎，十二年與鄭師伐宋戰于宋，十三年會紀侯、鄭伯及齊侯、宋公、衞侯、燕人戰也。再敗者，謂郎之戰，穀梁傳曰『以吾敗也』，又宋之戰，穀梁亦曰『諱敗，舉其可道者也』。據左氏傳、公羊、穀梁，亦曰無冰，並在十四年，今此云十五年，未詳其意。」</note>
內失百姓，外失諸侯，不敢行誅罰，鄭伯突篡兄而立，公與相親，
      <note>[二]師古曰：「突，鄭莊公子，即厲公也。兄謂太子忽，即昭公也。莊公既卒，突因宋莊公之寵而得立，遂使昭公奔衞，故云篡兄也。公與相親者，謂十五年突為祭仲所逐奔蔡，遂居櫟，而昭公入，公再與諸侯伐鄭，謀納厲公。」</note>
長養同類，不明善惡之罰也。
      <note>[三]師古曰：「言桓篡立，與突志同，故曰長養同類。」</note>
董仲舒以為象夫人不正，陰失節也。
      <note>[四]師古曰：「夫人姜氏通于齊侯，故云不正。」</note>
      </p>
   </div>
   <div>
      <p>成公元年「二月，無冰」。董仲舒以為方有宣公之喪，君臣無悲哀之心，而炕陽，作丘甲。
      <note>[一]師古曰：「時宣公薨始踰年，故云有喪也。丘甲，解在刑法志。」</note>
劉向以為時公幼弱，政舒緩也。</p>
   </div>
   <div>
      <p>襄公二十八年「春，無冰」。劉向以為先是公作三軍，有侵陵用武之意，
      <note>[一]師古曰：「作三軍者，季氏欲專其權，非公本意，此說非也。侵陵用武者，謂入鄆取邿也。邿音詩。」</note>
於是鄰國不和，伐其三鄙，
      <note>[二]師古曰：「謂十二年三月，十四年夏，莒人伐我東鄙。十五年夏，齊侯伐我北鄙。秋，邾人伐我南鄙。十六年三月，齊侯伐我北鄙。」</note>
被兵十有餘年，因之以饑饉，百姓怨望，臣下心離，公懼而弓緩，不敢行誅罰，
      <note>[三]師古曰：「弓，放也，音式爾反。」</note>
楚有夷狄行，公有從楚心，不明善惡之應。
      <note>[四]師古曰：「有從楚心，謂二十八年公朝于楚。」</note>
董仲舒指略同。一曰，水旱之災，
</p>
   </div>
   <pb n="1408"/>
   <div>
      <p>
寒暑之變，天下皆同，故曰「無冰」，天下異也。桓公殺兄弒君，外成宋亂，與鄭易邑，背畔周室。
      <note>[五]師古曰：「隱攝公位，又桓之兄，故云殺兄弒君也。成宋亂者，謂宋華父督弒其君殤公及其大夫孔父，以郜大鼎賂公，公會齊侯、鄭伯于稷而平其亂也。與鄭易邑，謂以太山之田易許田也。許田者，魯朝宿之邑也，而以與鄭，明魯之不朝於王，故云背畔周室。」</note>
成公時，楚橫行中國，
      <note>[六]師古曰：「謂成二年楚師侵衞，遂侵我，師于蜀。六年七月，楚公子嬰齊帥師伐鄭。九年，嬰齊帥師伐莒。十五年，楚子伐鄭。十六年，楚子與晉侯、鄭伯戰于鄢陵。十八年，楚子伐宋。」</note>
王札子殺召伯、毛伯，
      <note>[七]師古曰：「王札子，即王子捷也。召伯、毛伯，皆周大夫也。今春秋經王札子殺召伯、毛伯事在宣十五年，而此言成公時，未達其說。召讀曰邵。」</note>
晉敗天子之師于貿戎，
      <note>[八]師古曰：「貿戎，戎別種也。公羊傳成元年：『王師敗績于貿戎。孰敗之？蓋晉敗之。』貿音莫候反。」</note>
天子皆不能討。襄公時，天下諸侯之大夫皆執國權，
      <note>[九]師古曰：「謂襄十六年會于溴梁，諸侯之大夫盟皆類此。」</note>
君不能制。漸將日甚，善惡不明，誅罰不行。周失之舒，秦失之急，故周衰亡寒歲，秦滅亡奧年。</p>
   </div>
   <pb n="1409"/>
   <div>
      <p>武帝元狩六年冬，亡冰。先是，比年遣大將軍衞青、霍去病攻祁連，絕大幕，
      <note>[一]師古曰：「比，頻也。祁連，山名也。幕，沙磧也。直度曰絕，祁音上夷反。」</note>
窮追單于，斬首十餘萬級，還，大行慶賞。乃閔海內勤勞，是歲遣博士褚大等六人持節巡行天下，
      <note>[二]師古曰：「行音下更反。」</note>
存賜鰥寡，假與乏困，舉遺逸獨行君子詣行在所。郡國有以為便宜者，上丞相、御史以聞。天下咸喜。</p>
   </div>
   <div>
      <p>昭帝始元二年冬，亡冰。是時上年九歲，大將軍霍光秉政，始行寬緩，欲以說下。</p>
   </div>
   <div>
      <p>僖公三十三年「十二月，隕霜不殺草」。劉歆以為草妖也。劉向以為今十月，周十二月。於易，五為天位，（為）君位，
      <note>五為天位，（為）君位。　景祐本無下「為」字。</note>
九月陰氣至，五通於天位，其卦為剝，
      <note>[一]師古曰：「坤下艮上。」</note>
剝落萬物，始大殺矣，明陰從陽命，臣受君令而後殺也。今十月隕霜而不能殺草，此君誅不行，舒緩之應也。是時公子遂顓權，
      <note>[二]師古曰：「公子遂，莊公之子，即東門襄仲也，時為卿，專執國政也。」</note>
三桓始世官，
      <note>[三]師古曰：「謂父子相繼為卿也。」</note>
天戒若曰，自此之後，將皆為亂矣。文公不寤，其後遂殺子赤，三家逐昭公。
      <note>[四]師古曰：「並已解於上。」</note>
董仲舒指略同。京房易傳曰：「臣有緩茲謂不順，厥異霜不殺也。」</p>
   </div>
   <pb n="1410"/>
   <div>
      <p>書序曰：「伊（涉）〔陟〕相太戊，
      <note>伊（涉）〔陟〕相太戊，　景祐、殿、局本都作「陟」。王先謙說作「陟」是。</note>
亳有祥桑穀共生。」
      <note>[一]師古曰：「商書咸乂之序也。其書亡。伊陟，伊尹子也。大戊，太甲孫也。亳，殷所都也。桑、穀二木，合而共生。穀音彀。」</note>
傳曰：「俱生乎朝，七日而大拱。
      <note>[二]師古曰：「兩手合為拱，音久勇反。」</note>
伊陟戒以修德，而木枯。」劉向以為殷道既衰，高宗承敝而起，盡涼陰之哀，天下應之，
      <note>[三]師古曰：「涼，信也。陰，默也。言居哀信默，三年不言也。涼讀曰諒。一說，涼陰謂居喪之廬也。謂三年處於廬中不言。涼音力羊反。據今尚書及諸傳記，太戊卒，子仲丁立，卒，弟何亶甲立，卒，子祖乙立，卒，子盤庚立，卒，小乙之子武丁立，是為高宗。桑穀自太戊時生，涼陰乃高宗之事。而此云桑穀即高宗時出，其說與尚書大傳不同，未詳其義也。或者伏生差謬。」</note>
既獲顯榮，怠於政事，國將危亡，故桑穀之異見。桑猶喪也，穀猶生也，殺生之秉失而在下，
      <note>[四]師古曰：「秉音彼命反。」</note>
近草妖也。一曰，野木生朝而暴長，小人將暴在大臣之位，危亡國家，象朝將為虛之應也。
      <note>[五]師古曰：「虛讀曰墟。」</note>
      </p>
   </div>
   <pb n="1411"/>
   <div>
      <p>書序又曰：「高宗祭成湯，有蜚雉登鼎耳而雊。」
      <note>[一]師古曰：「商書高宗肜日之序也。蜚，古飛字。雊音工豆反。」</note>
祖己曰：「惟先假王，正厥事。」
      <note>[二]師古曰：「祖己，殷賢臣。假，大也。言先代大道之王，能正其事，而災異銷也。」</note>
劉向以為雉雊鳴者雄也，以赤色為主。於易，離為雉，雉，南方，近赤祥也。劉歆以為羽蟲之孽。易有鼎卦，
      <note>[三]師古曰：「巽下離上也。」</note>
鼎，宗廟之器，主器奉宗廟者長子也。野鳥自外來，入為宗廟器主，是繼嗣將易也。一曰，鼎三足，三公象，而以耳行。
      <note>[四]師古曰：「鼎非舉耳不得行，故云以耳行。」</note>
野鳥居鼎耳，小人將居公位，敗宗廟之祀。野木生朝，野鳥入廟，敗亡之異也。武丁恐駭，謀於忠賢，修德而正事，內舉傅說，授以國政，
      <note>[五]師古曰：「武丁夢得賢相，乃以所夢之像使求之，得於傅巖，立以為相，作說命三篇。說讀曰悅。」</note>
外伐鬼方，以安諸夏，
      <note>[六]師古曰：「鬼方，絕遠之地，一曰國名。夏，大也。中國大於戎狄，故曰諸夏。」</note>
故能攘木鳥之妖，致百年之壽，
      <note>[七]師古曰：「攘，却也，音人羊反。」</note>
所謂「六沴作見，若是共御，五福乃降，用章于下」者也。
      <note>[八]師古曰：「共讀曰恭。御讀曰禦。言恭己以禦災也。一說，御，治也，恭治其事也。」</note>
一曰，金沴木曰木不曲直。</p>
   </div>
   <pb n="1412"/>
   <div>
      <p>僖公三十三年「十二月，李梅實」。劉向以為周十二月，今十月也，李梅當剝落，今反華實，近草妖也。先華而後實，不書華，舉重者也。陰成陽事，象臣顓君作威福。一曰，冬當殺，反生，象驕臣當誅，不行其罰也。故冬（華）華者，
      <note>故冬（華）華者，　王念孫說景祐本作「故冬華者」是也。「華」字不宜叠。</note>
象臣邪謀有端而不成，至於實，則成矣。是時僖公死，公子遂顓權，文公不寤，後有子赤之變。一曰，君舒緩甚，奧氣不臧，則華實復生。董仲舒以為李梅實，臣下彊也。記曰：「不當華而華，易大夫；不當實而實，易相室。」
      <note>[一]應劭曰：「冬，水王，木相，故象大臣。冬實者，變置丞相與宮室也。但華，則變大夫也。」師古曰：「相室猶言相國，謂宰相也。合韻故言相室。相室者，相王室。」</note>
冬，水王，木相，故象大臣。劉歆以為庶徵皆以蟲為孽，思心蠃蟲孽也。李梅實，屬草妖。</p>
   </div>
   <div>
      <p>惠帝五年十月，桃李華，棗實。昭帝時，上林苑中大柳樹斷仆地，一朝起立，生枝葉，有蟲食其葉，成文字，曰「公孫病已立」。又昌邑王國社有枯樹復生枝葉。眭孟以為木陰類，下民象，當有故廢之家公孫氏從民間受命為天子者。昭帝富於春秋，霍光秉政，以孟妖言，誅之。後昭帝崩，無子，徵昌邑王賀嗣位，狂亂失道，光廢之，更立昭帝兄衞太子之孫，是為宣帝。帝本名病已。京房易傳曰：「枯楊生稊，
      <note>[一]師古曰：「大過九二爻辭也。稊，楊秀之始生者，音徒奚反。」</note>
枯木復生，人君亡子。」</p>
   </div>
   <div>
      <p>元帝初元四年，皇后曾祖父濟南東平陵王伯墓門梓柱卒生枝葉，上出屋。
      <note>[一]孟康曰：「王伯，莽之祖也。」師古曰：「莽高祖父也。故下云高祖考。卒讀曰猝。猝，暴也。」</note>劉向以為
</p>
   </div>
   <pb n="1413"/>
   <div>
      <p>
王氏貴盛將代漢家之象也。後王莽篡位，自說之曰：「初元四年，莽生之歲也，當漢九世火德之厄，而有此祥興於高祖考之門。門為開通，梓猶子也，言王氏當有賢子開通祖統，起於柱石大臣之位，受命而王之符也。」</p>
   </div>
   <div>
      <p>建昭五年，兗州刺史浩賞禁民私所自立社。
      <note>[一]張晏曰：「民間三月九月又社，號曰私社。」臣瓚曰：「舊制二十五家為一社，而民或十家五家共為田社，是私社。」師古曰：「瓚說是。」</note>
山陽橐茅鄉社有大槐樹，
      <note>[二]師古曰：「橐，縣名也，屬山陽郡。茅鄉，橐縣之鄉也。橐音拓。」</note>
吏伐斷之，其夜樹復立其故處。成帝永始元年二月，河南街郵樗樹生支如人頭，
      <note>[三]師古曰：「郵謂行書之舍。樗樹似杶。樗音丑余反。杶音丑倫反。」</note>
眉目須皆具，亡髮耳。哀帝建平三年十月，汝南西平遂陽鄉柱仆地，生支如人形，
      <note>[四]師古曰：「仆，頓也，音赴。」</note>
身青黃色，面白，頭有頿髮，稍長大，凡長六寸一分。京房易傳曰：「王德衰，下人將起，則有木生為人狀。」</p>
   </div>
   <div>
      <p>哀帝建平三年，零陵有樹僵地，
      <note>[一]師古曰：「僵，偃也，音疆。」</note>
圍丈六尺，長十丈七尺。民斷其本，長九尺餘，皆枯。三月，樹卒自立故處。
      <note>[二]師古曰：「卒讀曰猝。」</note>
京房易傳曰：「棄正作淫，厥妖木斷自屬。
      <note>[三]師古曰：「屬，連續也。音之欲反。」</note>妃后有顓，木仆
</p>
   </div>
   <pb n="1414"/>
   <div>
      <p>
反立，斷枯復生。
      <note>[四]師古曰：「顓謂專寵。」</note>
天辟惡之。」
      <note>[五]如淳曰：「天辟，謂天子也。」師古曰：「辟音壁。」</note>
      </p>
   </div>
   <div>
      <p>元帝永光二年八月，天雨草，而葉相摎結，大如彈丸。
      <note>[一]師古曰：「摎，繞也。樛音居虯反。」</note>
平帝元始三年正月，天雨草，狀如永光時。京房易傳曰：「君吝於祿，信衰賢去，厥妖天雨草。」</p>
   </div>
   <div>
      <p>昭公二十五年「夏，有鸜鵒來巢」。劉歆以為羽蟲之孽，其色黑，又黑祥也，視不明聽不聰之罰也。劉向以為有蜚有或虫不言來者，氣所生，所謂眚也；
      <note>[一]師古曰：「此蜚，謂負蠜也，其為蟲臭。或虫，短弧，即今所謂水弩也。隱元年有蜚，莊十八年有或虫。蜚音翡。或虫音域。蜚亦作蜰，其音同耳。」</note>
鸜鵒言來者，氣所致，所謂祥也。鸜鵒，夷狄穴藏之禽，來至中國，不穴而巢，陰居陽位，
      <note>[二]師古曰：「今之鸜鵒，中國皆有，依周官而言，但不踰濟水耳。左氏以為魯所常無，故異而書之。而此云夷狄禽，未喻其意。又此鳥本亦巢居，不皆穴處也。書巢者，著其居止字乳，不即去也。」</note>
象季氏將逐昭公，去宮室而居外野也。鸜鵒白羽，旱之祥也；穴居而好水，黑色，為主急之應也。天戒若曰，既失衆，不可急暴；急暴，陰將持節陽以逐爾，去宮室而居外野矣。昭不寤，而舉兵圍季氏，為
</p>
   </div>
   <pb n="1415"/>
   <div>
      <p>
季氏所敗，出犇于齊，遂死于外野。董仲舒指略同。</p>
   </div>
   <div>
      <p>景帝三年十一月，有白頸烏與黑烏羣鬬楚國呂縣，白頸不勝，墮泗水中，死者數千。劉向以為近白黑祥也。時楚王戊暴逆無道，
      <note>[一]師古曰：「戊，楚元王之孫也。」</note>
刑辱申公，與吳王謀反。烏羣鬬者，師戰之象也。白頸者小，明小者敗也。墮於水者，將死水地。王戊不寤，遂舉兵應吳，與漢大戰，兵敗而走，至於丹徒，為越人所斬，墮死於水之效也。京房易傳曰：「逆親親，厥妖白黑烏鬬於國。」</p>
   </div>
   <div>
      <p>昭帝元鳳元年，有烏與鵲鬬燕王宮中池上，烏墮池死，近黑祥也。時燕王旦謀為亂，遂不改寤，伏辜而死。楚、燕皆骨肉藩臣，以驕怨而謀逆，俱有烏鵲鬬死之祥，行同而占合，此天人之明表也。燕一烏鵲鬬於宮中而黑者死，楚以萬數鬬於野外而白者死，象燕陰謀未發，獨王自殺於宮，故一烏水色者死，楚炕陽舉兵，軍師大敗於野，故衆烏金色者死，天道精
</p>
   </div>
   <pb n="1416"/>
   <div>
      <p>
微之效也。京房易傳曰：「專征劫殺，厥妖烏鵲鬬。」</p>
   </div>
   <div>
      <p>昭帝時有鵜鶘或曰禿鶖，
      <note>[一]師古曰：「鵜鶘即汙澤也，一名淘河，腹下胡大如數升囊，好羣入澤中，抒水食魚，因名禿鶖，亦水鳥也。鵜音大奚反。鶘音胡。鶖音秋。」</note>
集昌邑王殿下，王使人射殺之。劉向以為水鳥色青，青祥也。時王馳騁無度，慢侮大臣，不敬至尊，有服妖之象，
      <note>[二]師古曰：「謂多治仄注冠，又以冠奴也。」</note>
故青祥見也。野鳥入處，宮室將空。王不寤，卒以亡。京房易傳曰：「辟退有德，厥咎狂，厥妖水鳥集于國中。」
      <note>[三]師古曰：「辟，君也。」</note>
      </p>
   </div>
   <div>
      <p>成帝河平元年二月庚子，泰山山桑谷有鳥焚其巢。
      <note>[一]師古曰：「鳥，鴟也，音緣。」</note>
男子孫通等聞山中羣鳥鳥鵲聲，往視，見巢難，盡墮地中，
      <note>[二]師古曰：「難，古然字。」</note>
有三鳥鷇燒死。
      <note>[三]師古曰：「鳥子新生而哺者曰鷇，音口豆反，又音工豆反。」</note>
樹大四圍，巢去地五丈五尺。太守平以聞。鳥色黑，近黑祥，貪虐之類也。易曰：「鳥焚其巢，旅人先笑後號咷。」
      <note>[四]師古曰：「旅卦上九爻辭也。咷音逃。」</note>
泰山，岱宗，五嶽之長，王者易姓告代之處也。天戒若曰，勿近貪虐之人，聽其賊謀，將生焚巢自害其子絕世易姓之禍。其後趙蜚燕得幸，立為皇后，弟為昭儀，姊妹專寵，聞後宮許美人、曹偉能生皇子也，
      <note>[五]師古曰：「曹偉能，宮人姓名也。偉能一名宮，見外戚傳。」</note>
昭儀大怒，令上奪取而殺之，皆并殺其母。成帝崩，昭儀自殺，事乃發覺，趙后坐誅。此焚巢殺子後號咷之應也。一曰，王莽貪虐而任社稷之重，卒成易姓之禍云。京房易傳曰：
</p>
   </div>
   <pb n="1417"/>
   <div>
      <p>
人君暴虐，鳥焚其舍。」</p>
   </div>
   <div>
      <p>鴻嘉二年三月，博士行大射禮，有飛雉集于庭，歷階登堂而雊。後雉又集太常、宗正、丞相、御史大夫、大司馬車騎將軍之府，又集未央宮承明殿屋上。時大司馬車騎將軍王音、待詔寵等上言：「天地之氣，以類相應，
      <note>[一]師古曰：「以經術待詔，其人名寵，不記姓也。流浴書本寵上輒加孫字，非也。」</note>
譴告人君，甚微而著。雉者聽察，先聞雷聲，故月令以紀氣。
      <note>[二]師古曰：「謂季冬之月云『雉雊雞乳』也。」</note>
經載高宗雊雉之異，
      <note>[三]師古曰：「已解於上。」</note>
以明轉禍為福之驗。今雉以博士行禮之日大衆聚會，飛集於庭，歷階登堂，萬衆睢睢，
      <note>[四]師古曰：「睢睢，仰目視貌也。音呼惟反。」</note>
驚怪連日。徑歷三公之府，太常宗正典宗廟骨肉之官，然後入宮。其宿留告曉人，具備深切，
      <note>[五]師古曰：「宿音先就反。留音力救反。」</note>
雖人道相戒，何以過是！」後帝使中常侍鼂閎詔音曰：「聞捕得雉，毛羽頗摧折，類拘執者，得無人為之？」
      <note>[六]師古曰：「言人放此雉，故欲為變異者。」</note>
音復對曰：「陛下安得亡國之語？不知誰主為佞讇之計，
      <note>[七]師古曰：「讇，古諂（也）〔字〕。」
            
         
         讇，古諂（也）〔字〕。　朱一新說汪本「也」作「字」，是。按殿本作「字也」。
      </note>
誣亂聖德如此者！左右阿諛甚衆，不待臣音復讇而足。
      <note>[八]師古曰：「足，益也，音子喻反。」</note>
公卿以下，保位自守，莫有正言。如令陛下覺寤，懼大禍且至身，深責臣下，繩以聖
</p>
   </div>
   <pb n="1418"/>
   <div>
      <p>
法，臣音當先受誅，豈有以自解哉！今即位十五年，繼嗣不立，日日駕車而出，泆行流聞，
      <note>[九]師古曰：「言帝行多驕泆，醜惡流布，聞於遠方也。」</note>
海內傳之，甚於京師。外有微行之害，內有疾病之憂，皇天數見災異，
      <note>[一０]師古曰：「見，顯示。」</note>
欲人變更，終已不改。天尚不能感動陛下，臣子何望？獨有極言待死，命在朝暮而已。如有不然，老母安得處所，尚何皇太后之有！高祖天下當以誰屬乎！
      <note>[一一]如淳曰：「老母，音之老母也，當隨己受罪誅也。又謂己言深切，觸悟人主，積恚而死，必行之誅，不能復顧太后
也。」師古曰：「如說非也。此言總屬於成帝耳。不然者，謂不如所諫而自修改也。老母，帝之母，即太后也。言帝不自修改，國家危亡，太后不知處所，高祖天下無所付屬也。屬音之欲反。」</note>
宜謀於賢知，克己復禮，以求天意，繼嗣可立，災變尚可銷也。」</p>
   </div>
   <pb n="1419"/>
   <div>
      <p>成帝綏和二年三月，天水平襄有燕生爵，哺食至大，俱飛去。
      <note>[一]師古曰：「哺音蒲固反。食讀曰。謂與母俱去。」</note>
京房易傳曰：「賊臣在國，厥咎燕生爵，諸侯銷。」一曰，生非其類，子不嗣世。</p>
   </div>
   <div>
      <p>左氏傳魯襄公時，宋有生女子赤而毛，棄之隄下，宋平公母共姬之御者見而收之，
      <note>[一]師古曰：「平公，宋共公之子也，名成。共讀曰恭。」</note>
      </p>
   </div>
   <pb n="1420"/>
   <div>
      <p>
因名曰棄。長而美好，納之平公，生子曰佐。後宋臣伊戾讒太子痤而殺之。
      <note>[二]師古曰：「事在襄二十六年。痤音才戈反。」</note>
先是，大夫華元出奔晉，
      <note>[三]師古曰：「華元奔在成十五年。」</note>
華弱奔魯，
      <note>[四]師古曰：「事在襄六年。」</note>
華臣奔陳，
      <note>[五]師古曰：「事在襄十七年。」</note>
華合比奔衞。
      <note>[六]師古曰：「事在昭六年。據今春秋，合比奔在殺太子痤後，而志總言先是，未詳其意。」</note>
劉向以為時則火災赤眚之明應也。京房易傳曰：「尊卑不別，厥妖女生赤毛。」</p>
   </div>
   <div>
      <p>惠帝二年，天雨血於宜陽，一頃所，劉向以為赤眚也。時又冬雷，桃李華，常奧之罰也。是時政舒緩，諸呂用事，讒口妄行，殺三皇子，建立非嗣，
      <note>[一]師古曰：「三皇子，謂趙隱王如意、趙幽王友、趙恭王恢，皆高帝子也。建立非嗣，謂立後宮美人子為嗣。」</note>
及不當立之王，
      <note>[二]孟康曰：「呂氏三王也。」</note>
退王陵、趙堯、周昌。
      <note>[三]師古曰：「惠帝六年，王陵為右丞相。惠帝崩，呂后欲廢陵，遷為太傅，實奪之相權。高祖以趙堯為御史大夫，高后元年怨堯前定趙王如意之策，乃抵堯罪。周昌為趙相，趙王見鴆殺，昌謝病不朝見，三歲而薨。」</note>
呂太后崩，大臣共誅滅諸呂，僵尸流血。京房易傳曰：「歸獄不解，茲謂追非，厥咎天雨血；茲謂不親，民有怨心，不出三年，無其宗人。」又曰：「佞人祿，功臣僇，天雨血。」
      <note>[四]師古曰：「僇，古戮字。」</note>
      </p>
   </div>
   <pb n="1421"/>
   <div>
      <p>哀帝建平四年四月，山陽湖陵雨血，廣三尺，長五尺，大者如錢，小者如麻子。後二年，帝崩，王莽擅朝，誅貴戚丁、傅，大臣董賢等皆放徙遠方，與諸呂同（衆）〔象〕。
      <note>與諸呂同（衆）〔象〕。　景祐、殿本都作「象」。朱一新說作「象」是。</note>
誅死者少，雨血亦少。</p>
   </div>
   <div>
      <p>史記魯定公時，季桓子穿井，得土缶，中得蟲若羊，
      <note>[一]師古曰：「缶，盎也，即今之盆。」</note>
近羊禍也。羊者，地上之物，幽於土中，象定公不用孔子而聽季氏，暗昧不明之應也。一曰，羊去野外而拘土缶者，象魯君失其所而拘於季氏，季氏亦將拘於家臣也。是歲季氏家臣陽虎囚季桓子。後三年，陽虎劫公伐孟氏，兵敗，竊寶玉大弓而出亡。
      <note>[二]師古曰：「寶玉謂夏后氏之璜，大弓謂封父之繁弱，皆魯始封之分器，所受於周也。定八年，陽虎作亂不克，竊之而入讙陽關以叛。」</note>
      </p>
   </div>
   <div>
      <p>傳曰：「聽之不聰，是謂不謀，厥咎急，厥罰恆寒，厥極貧。時則有鼓妖，時則有魚孽，時則有豕禍，時則有耳痾，時則有黑眚黑祥。惟火沴水。」</p>
   </div>
   <div>
      <p>「聽之不聰，是謂不謀」，言上偏聽不聰，下情隔塞，則不能謀慮利害，失在嚴急，故其咎急也。盛冬日短，寒以殺物，政促迫，故其罰常寒也。寒則不生百穀，上下俱貧，故其極貧也。君嚴猛而閉下，臣戰栗而塞耳，則妄聞之氣發於音聲，故有鼓妖。寒氣動，故有魚孽。雨以龜為孽，
      <note>[一]服虔曰：「多雨則龜多出。」</note>
龜能陸處，非極陰也；魚去水而死，極陰之孽也。於易坎為豕，豕大耳而不聰察，聽氣毀，故有豕禍也。一曰，寒歲豕多死，及為怪，亦是也。及人，則多病耳者，故有耳
</p>
   </div>
   <pb n="1422"/>
   <div>
      <p>
痾。水色黑，故有黑眚黑祥。凡聽傷者病水氣，水氣病則火沴之。其極貧者，順之，其福曰富。劉歆聽傳曰有介蟲孽也，庶徵之恆寒。劉向以為春秋無其應，周之末世舒緩微弱，政在臣下，奧煖而已，故籍秦以為驗。
      <note>[二]師古曰：「籍，假借。」</note>
秦始皇帝即位尚幼，委政太后，太后淫於呂不韋及嫪毐，
      <note>[三]師古曰：「嫪或音居虯反。嫪，姓也。毐，名也。許慎說以為『嫪毐，士之無行者』。嫪音郎到反。毐音烏改反。與今史記、漢書本文不同，且摎樂之姓，又非嫪也，故當依本字以讀。」</note>
封毐為長信侯，以太原郡為毐國，宮室苑囿自恣，政事斷焉。故天冬雷，以見陽不禁閉，以涉危害，舒奧迫近之變也。始皇既冠，毐懼誅作亂，始皇誅之，斬首數百級，大臣二十人，皆車裂以徇，夷滅其宗，遷四千餘家於房陵。是歲四月，寒，民有凍死者。數年之間，緩急如此，寒奧輒應，此其效也。劉歆以為大雨雪，及未當雨雪而雨雪，及大雨雹，隕霜殺叔草，皆常寒之罰也。劉向以為常雨屬貌不恭。京房易傳曰：「有德遭險，茲謂逆命，厥異寒。誅過深，當奧而寒，盡六日，亦為雹。害正不誅，茲謂養賊，寒七十二日，殺蜚禽。
      <note>[四]師古曰：「蜚讀曰飛。」</note>
道人始去茲謂傷，
      <note>[五]服虔曰：「有道之人去。」</note>
其寒物無霜而死，涌水出。戰不量敵，茲謂辱命，其寒雖雨物不茂。聞善不予，厥咎聾。」</p>
   </div>
   <div>
      <p>桓公八年「十月，雨雪」。周十月，今八月也，未可以雪，劉向以為時夫人有淫齊之行，而桓有妬（媚）〔媢〕之心，
      <note>而桓有妬（媚）〔媢〕之心，　景祐、殿、局本都作「媢」。葉德輝說作「媢」是。</note>
      
         <note>[一]師古曰：「媢謂夫妬婦也。音莫報反。」</note>
夫人將殺，其象見也。
      <note>[二]師古曰：「謂欲殺桓公。」</note>
桓不覺寤，後與夫人俱如齊而殺死。凡雨，陰也，雪又雨之陰也，出非其時，迫近象也。董仲舒以為象（大）〔夫〕人專恣，
      <note>董仲舒以為象（大）〔夫〕人專恣，　景祐、殿本都作「夫」。王先謙說作「夫」是。</note>
陰氣盛也。</p>
   </div>
   <div>
      <p>釐公十年「冬，大雨雪」。劉向以為先是釐公立妾為夫人，陰居陽位，陰氣盛也。公羊經曰「大雨雹」。董仲舒以為公脅於齊桓公，立妾為夫人，不敢進羣妾，
      <note>[一]師古曰：「已解於上。」</note>
故專壹之象見諸雹，皆為有所漸脅也，
      <note>[二]孟康曰：「謂陰氣漸脅。」</note>
行專壹之政云。</p>
   </div>
   <div>
      <p>昭公四年「正月，大雨雪」。劉向以為昭取於吳而為同姓，謂之吳孟子。
      <note>[一]師古曰：「魯與吳俱姬也。周禮同姓不為婚，故諱不稱吳姬，而云孟子也。取讀曰娶。」</note>
君行於上，臣非於下。又三家已彊，皆賤公行，慢母之心生。
      <note>[二]師古曰：「母，古侮字。」</note>
董仲舒以為季孫宿任政，陰氣盛也。
      <note>[三]師古曰：「季孫宿，季武子也。」</note>
      </p>
   </div>
   <pb n="1424"/>
   <div>
      <p>文帝四年六月，大雨雪。後三歲，淮南王長謀反，發覺，遷，道死。
      <note>[一]師古曰：「遷於蜀，未至而死於雍，故曰道死。」</note>
京房易傳曰：「夏雨雪，戒臣為亂。」</p>
   </div>
   <div>
      <p>景帝中六年三月，雨雪。其六月，匈奴入上郡取苑馬，吏卒戰死者二千餘人。明年，條侯周亞夫下獄死。</p>
   </div>
   <div>
      <p>武帝元狩元年十二月，大雨雪，民多凍死。是歲淮南、衡山王謀反，發覺，皆自殺。使者行郡國，治黨與，
      <note>[一]師古曰：「行音下更反。」</note>
坐死者數萬人。</p>
   </div>
   <div>
      <p>元鼎二年三月，雪，平地厚五尺。是歲御史大夫張湯有罪自殺，丞相嚴青翟坐與三長史謀陷湯，
      <note>[一]師古曰：「謂朱買臣為丞相長史，王朝及邊通皆守丞相長史也。」</note>
青翟自殺，三長史皆棄市。</p>
   </div>
   <div>
      <p>元鼎三年三月水冰，四月雨雪，關東十餘郡人相食。是歲，民不占緡錢有告者，以半畀之。
      <note>[一]師古曰：「言政急刻也。占音之贍反。」</note>
      </p>
   </div>
   <pb n="1425"/>
   <div>
      <p>元帝建昭二年十一月，齊楚地大雪，深五尺。是歲魏郡太守京房為石顯所告，坐與妻父淮陽王舅張博、博弟光勸視淮陽王以不義，
      <note>[一]師古曰：「視讀曰示。」</note>
博要斬，光、房棄市，御史大夫鄭弘坐免為庶人。成帝即位，顯伏辜，淮陽王上書寃博，辭語增加，
      <note>[二]師古曰：「言博本為石顯所寃，增加其語故陷罪。」</note>
家屬徙者復得還。</p>
   </div>
   <div>
      <p>建昭四年三月，雨雪，燕多死。谷永對曰：「皇后桑蠶以治祭服，共事天地宗廟，
      <note>[一]師古曰：「共讀曰恭。」</note>
正以是日疾風自西北，大寒雨雪，壞敗其功，以章不鄉。
      <note>[二]師古曰：「言不當天心。鄉讀曰嚮。」</note>
宜齊戒辟寢，以深自責，
      <note>[三]師古曰：「齊讀曰齋。辟讀曰避。」</note>
請皇后就宮，鬲閉門戶，毋得擅上。
      <note>[四]師古曰：「鬲與隔同。擅上，謂輒至御所也。上音時掌反。一曰，擅，專也。上謂天子也，讀如本字。勿令皇后專固天子。」</note>
且令衆妾人人更進，以時博施。皇天說喜，
      <note>[五]師古曰：「更音工衡反。說讀曰悅。」</note>
庶幾可以得賢明之嗣。即不行臣言，災異俞甚，天變成形，臣雖欲復捐身關策，不及事已。」
      <note>[六]師古曰：「言雖欲棄捐其身，不懷顧慮，極陳計策，關說天子，亦無所及。」</note>
其後許后坐祝詛廢。</p>
   </div>
   <pb n="1426"/>
   <div>
      <p>陽朔四年四月，雨雪，燕雀死。後十六年，許皇后自殺。</p>
   </div>
   <div>
      <p>定公元年「十月，隕霜殺菽」。
      <note>[一]師古曰：「菽，大豆。」</note>
劉向以為周十月，今八月也，消卦為觀，
      <note>[二]師古曰：「坤下巽上也。」</note>
陰氣未至君位而殺，誅罰不由君出，在臣下之象也。是時季氏逐昭公，公死于外，定公得立，故天見災以視公也。
      <note>[三]師古曰：「視讀曰示。」</note>釐公二年
      <note>釐公二年　按左、公、穀經都在僖公三十三年。</note>
「十月，隕霜不殺草」，為嗣君微，失秉事之象也。
      <note>[四]師古曰：「謂襄仲專權，殺嫡立庶，公室遂弱。秉音彼命反。」</note>
其後卒在臣下，則災為之生矣。異故言草，災故言菽，重殺穀。
      <note>[五]師古曰：「以其事為重，不比於殺草也。」</note>
一曰菽，草之難殺者也，言殺菽，知草皆死也；言不殺草，知菽亦不死也。董仲舒以為菽，草之彊者，天戒若曰，加誅於彊臣。言菽，以微見季氏之罰也。</p>
   </div>
   <div>
      <p>武帝元光四年四月，隕霜殺草木。先是二年，遣五將軍三十萬衆伏馬邑下，
      <note>[一]師古曰：「謂御史大夫韓安國為護軍將軍，衞尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍。」</note>欲襲單
</p>
   </div>
   <pb n="1427"/>
   <div>
      <p>
于，單于覺之而去。自是始征伐四夷，師出三十餘年，天下戶口減半。京房易傳曰：「興兵妄誅，茲謂亡法，厥災霜，夏殺五穀，冬殺麥。誅不原情，茲謂不仁，其霜，夏先大雷風，冬先雨，乃隕霜，有芒角。賢聖遭害，其霜附木不下地。佞人依刑，茲謂私賊，其霜在草根土隙間。不教而誅茲謂虐，其霜反在草下。」</p>
   </div>
   <div>
      <p>元帝永光元年三月，隕霜殺桑；九月二日，隕霜殺稼，天下大飢。是時中書令石顯用事專權，與春秋定公時隕霜同應。成帝即位，顯坐作威福誅。</p>
   </div>
   <div>
      <p>釐公二十九年「秋，大雨雹」。劉向以為盛陽雨水，溫煖而湯熱，陰氣脅之不相入，則轉而為雹；盛陰雨雪，凝滯而冰寒，陽氣薄之不相入，則散而為霰。
      <note>[一]師古曰：「霰，雨雪雜下，音先見反。」</note>
故沸湯之在閉器，而湛於寒泉，則為冰，
      <note>[二]孟康曰：「投湯器中，以沈寒泉而成也。」師古曰：「湛讀曰沈。」</note>
及雪之銷，亦冰解而散，此其驗也。故雹者陰脅陽也，霰者陽脅陰也，春秋不書霰者，猶月食也。釐公末年信用公子遂，遂專權自恣，將至於殺君，故陰脅陽之象見。釐公不寤，遂終專權，後二年殺子赤，立宣公。
      <note>[三]師古曰：「公子遂，東門襄仲也。赤，文公太子，即惡也。」</note>
左氏傳曰：「聖人在上無雹，雖有不為災。」說曰：凡物不為災不書，書大，言為災也。凡雹，皆冬之愆陽，夏之伏陰也。
      <note>[四]師古曰：「愆，過也。過陽，冬溫也。伏陰，夏寒也。」</note>
      </p>
   </div>
   <pb n="1428"/>
   <div>
      <p>昭公三年，「大雨雹」。是時季氏專權，脅君之象見。昭公不寤，後季氏卒逐昭公。</p>
   </div>
   <div>
      <p>元封三年十二月，雷雨雹，大如馬頭。宣帝地節四年五月，山陽濟陰雨雹如雞子，深二尺五寸，殺二十人，蜚鳥皆死。
      <note>[一]師古曰：「蜚讀曰飛。」</note>
其十月，大司馬霍禹宗族謀反，誅，霍皇后廢。</p>
   </div>
   <div>
      <p>成帝河平二年四月，楚國雨雹，大如斧，蜚鳥死。</p>
   </div>
   <div>
      <p>左傳曰釐公三十二年十二月己卯，晉文公卒，庚辰，將殯于曲沃，出絳，柩有聲如牛。劉向以為近鼓妖也。喪，凶事；聲如牛，怒象也。將有急怒之謀，以生兵革之禍。是時，秦穆公遣兵襲鄭而不假道，還，晉大夫先軫謂襄公曰，秦師過不假塗，請擊之。
      <note>[一]師古曰：「先軫即原軫。」</note>
遂要崤，
      <note>[二]師古曰：「即今之二崤山也。」</note>
以敗秦師，匹馬觭輪無反者，
      <note>[三]服虔曰：「觭音奇偶之奇。」師古曰：「觭，隻也。言盡虜獲之。觭音居宜反。」</note>
操之急矣。
      <note>[四]師古曰：「操，持也。謂執持所虜獲也。操音千高反。」</note>
晉不惟舊，而聽虐謀，結怨彊國，四被秦寇，禍流數世，凶惡之效也。
      <note>[五]師古曰：「舊者，謂晉襄之父文公本為秦所納而得國，是舊恩也。虐謀，先軫之計也。四被秦寇，謂魯文二年秦孟明視帥師伐晉，三年秦伯伐晉濟河焚舟取王官及郊，十年秦伯伐晉取北徵，十二年秦伯伐晉取羈馬。禍流，謂自襄公至厲公，凡五君與秦構難也。」</note>
      </p>
   </div>
   <pb n="1429"/>
   <div>
      <p>哀帝建平二年四月乙亥朔，御史大夫朱博為丞相，少府趙玄為御史大夫，臨延登受策，有大聲如鍾鳴，
      <note>[一]師古曰：「延入而登殿也。漢舊儀云丞相御史大夫初拜，皇帝延登親詔也。」</note>
殿中郎吏陛者皆聞焉。
      <note>[二]師古曰：「陛者，謂執兵列於陛側。」</note>
上以問黃門侍郎揚雄、李尋，尋對曰：「洪範所謂鼓妖者也。師法以為人君不聰，為衆所惑，空名得進，則有聲無形，不知所從生。其傳曰歲月日之中，則正卿受之。今以四月日加辰巳有異，是為中焉。正卿謂執政大臣也。宜退丞相、御史，以應天變。然雖不退，不出期年，其人自蒙其咎。」
      <note>[三]師古曰：「期年，十二月也。蒙猶被也。期音基。」</note>
揚雄亦以為鼓妖，聽失之象也。朱博為人彊毅多權謀，宜將不宜相，恐有凶惡亟疾之怒。
      <note>[四]師古曰：「亟，急也，音居力反。」</note>
八月，博、玄坐為姦謀，博自殺，玄減死論。京房易傳曰：「令不修本，下不安，金毋故自動，若有音。」</p>
   </div>
   <div>
      <p>史記秦始皇八年，河魚大上。劉向以為近魚孽也。是歲，始皇弟長安君將兵擊趙，反，死屯留，軍吏皆斬，遷其民於臨洮。
      <note>[一]師古曰：「本使長安君擊趙，至屯留而謀反作亂，故賜長安君死，斬其軍吏，遷其黔首也。屯留，上黨縣也。臨洮，即今之洮州也。屯音純。洮音土高反。」</note>
明年有嫪（毒）〔毐〕之誅。
      <note>明年有嫪（毒）〔毐〕之誅。　景祐、殿本都作「毐」，此誤。</note>
魚陰類，民之象，逆流而上者，民將不從君令為逆行也。其在天文，魚星中河而處，車騎滿野。至于二世，暴虐愈甚，終用急亡。京房易傳曰：「衆逆同志，厥妖河魚逆流上。」</p>
   </div>
   <div>
      <p>武帝元鼎五年秋，蛙與蝦蟇羣鬬。
      <note>[一]師古曰：「蛙音胡媧反。蝦音遐。蟇音麻。」</note>
是歲，四將軍衆十萬征南越，
      <note>[二]師古曰：「謂伏波將軍路博德出桂陽下皇水，樓船將軍楊僕出豫章下湞水，歸義越侯嚴為戈船將軍出零陵下離水，田甲為下瀨將軍下蒼梧。」</note>
開九郡。
      <note>[三]師古曰：「謂得越地以為南海、蒼梧、鬱林、合浦、交趾、九真、日南、珠崖、儋耳郡也。」</note>
      </p>
   </div>
   <pb n="1431"/>
   <div>
      <p>成帝鴻嘉四年秋，雨魚于信都，長五寸以下。成帝永始元年春，北海出大魚，長六丈，高一丈，四枚。哀帝建平三年，東萊平度出大魚，
      <note>[一]師古曰：「平度，東萊之縣。」</note>
長八丈，高丈一尺，七枚，皆死。京房易傳曰：「海數見巨魚，邪人進，賢人疎。」
      <note>[二]師古曰：「數音所角反。」</note>
      </p>
   </div>
   <div>
      <p>史記秦二世元年，天無雲而雷。劉向以為雷當託於雲，猶君託於臣，陰陽之合也。二世不恤天下，萬民有怨畔之心。是歲陳勝起，天下畔，趙高作亂，秦遂以亡。一曰，易震為雷，為貌不恭也。</p>
   </div>
   <div>
      <p>桓公五年「秋，螽」。
      <note>[一]師古曰：「螽即阜螽，即今之蝩蟲也。螽音終。蝩音之庸反。」</note>
劉歆以為貪虐取民則螽，介蟲之孽也，與魚同占。劉向以為介蟲之孽屬言不從。是歲，公獲二國之聘，取鼎易邑，
      <note>[二]師古曰：「二國，宋、鄭也。宋以郜鼎賂公，鄭以泰山之田易許田也。」</note>
興役起城。
      <note>[三]師古曰：「謂五年夏城祝丘也。」</note>
諸螽略皆從董仲舒說云。</p>
   </div>
   <div>
      <p>嚴公二十九年「有蜚」。劉歆以為負蠜也，性不食穀，食穀為災，介蟲之孽。
      <note>[一]師古曰：「蜚音伏味反。蠜音煩。」</note>劉向以為
</p>
   </div>
   <pb n="1432"/>
   <div>
      <p>
蜚色青，近青眚也，非中國所有。南越盛暑，男女同川澤，淫風所生，為蟲臭惡。
      <note>[二]師古曰：「蜚者，中國所有，非南越之蟲，未詳向所說。」</note>
是時嚴公取齊淫女為夫人，既入，淫於兩叔，故蜚至。天戒若曰，今誅絕之尚及，不將生臭惡，聞於四方。嚴不寤，其後夫人與兩叔作亂，二嗣以殺，
      <note>[三]師古曰：「二嗣，謂子般及閔公也。」</note>
卒皆被辜。
      <note>[四]師古曰：「謂二叔、哀姜皆不得其死也。已解於上。」</note>
董仲舒指略同。</p>
   </div>
   <div>
      <p>釐公十五年「八月，螽」。劉向以為先是釐有鹹之會，後城緣陵，
      <note>[一]師古曰：「僖十（二）〔三〕年，
            
         
         僖十（二）〔三〕年，　景祐、殿本都作「三」，左傳亦作「三」。
公會齊侯、宋公、陳侯、衞侯、鄭伯、許男、曹伯于鹹。鹹，衞地。十四年而與諸侯城緣陵。緣陵，杞邑也。」</note>
是歲復以兵車為牡丘會，使公孫敖帥師，及諸侯大夫救徐，
      <note>[二]師古曰：「十五年公會齊侯、宋公、陳侯、衞侯、鄭伯、許男、曹伯，盟于牡丘，遂次于匡。公孫敖帥師，及諸侯之大夫救徐。公孫敖，孟穆伯也。諸侯之大夫，即所與會諸侯也。時楚伐徐，故救之。」</note>
兵比三年在外。
      <note>[三]師古曰：「比，頻也。」</note>
      </p>
   </div>
   <div>
      <p>文公三年「秋，雨螽于宋」。劉向以為先是宋殺大夫而無罪，
      <note>[一]師古曰：「謂僖二十五年經書『宋殺其大夫』，不書名，以其無罪。」</note>
有暴虐賦斂之應。
      <note>[二]師古曰：「謂宋昭公也。」</note>
穀梁傳曰上下皆合，言甚。
      <note>[三]師古曰：「上下皆合，螽之多。」</note>
董仲舒以為宋三世內取，
      <note>[四]師古曰：「三世，謂襄公、成公、昭公也。內取於國之大夫也。事見公羊傳。取讀曰娶。」</note>
大夫專恣，殺生不中，
      <note>[五]師古曰：「中音竹仲反。」</note>故螽先死
</p>
   </div>
   <pb n="1433"/>
   <div>
      <p>
而至。劉歆以為螽為穀災，卒遇賊陰，墜而死也。</p>
   </div>
   <div>
      <p>八年「十月，螽」。時公伐邾取須朐，城郚。
      <note>[一]師古曰：「須朐，邾邑；郚，魯邑也。事並在文七年。朐音鉅俱反。郚音吾。」</note>
      </p>
   </div>
   <div>
      <p>宣公六年「八月，螽」。劉向以為先是時宣伐莒向，
      <note>[一]師古曰：「事在四年。向，莒邑也。向音餉。」</note>
後比再如齊，謀伐萊。
      <note>[二]師古曰：「比，頻也。謂四年秋及五年春公如齊，七年公會齊侯伐萊是也。」</note>
      </p>
   </div>
   <div>
      <p>十三年「秋，螽」。公孫歸父會齊伐莒。
      <note>[一]師古曰：「事在十一年。歸父，東門襄仲子也，字子家。父讀曰甫。」</note>
      </p>
   </div>
   <div>
      <p>十五年「秋，螽」。宣亡熟歲，數有軍旅。</p>
   </div>
   <div>
      <p>襄公七年「八月，螽」。劉向以為先是襄興師救陳，
      <note>[一]師古曰：「謂五年楚伐陳，公會晉侯、宋公、衞侯、鄭伯、齊太子光救陳也。」</note>
滕子、郯子、小邾子皆來朝。
      <note>[二]師古曰：「六年滕子來朝，七年郯子、小邾子來朝。」</note>
夏，城費。
      <note>[三]師古曰：「亦七年之夏。費，魯邑也。音祕。」</note>
      </p>
   </div>
   <pb n="1434"/>
   <div>
      <p>哀公十二年「十二月，螽」。是時哀用田賦。
      <note>[一]師古曰：「言重斂也。解在刑法志。」</note>
劉向以為春用田賦，冬而螽。</p>
   </div>
   <div>
      <p>十三年「九月，螽；十二月，螽」。比三螽，虐取於民之效也。
      <note>[一]師古曰：「比，頻也。」</note>
劉歆以為周十二月，夏十月也，火星既伏，蟄蟲皆畢，天之見變，因物類之宜，不得以螽，是歲再失閏矣。周九月，夏七月，故傳曰「火猶西流，司曆過也」。</p>
   </div>
   <div>
      <p>宣公十五年「冬，蝝生」。
      <note>[一]師古曰：「爾雅曰『蝝，蝮蜪』，說者以為螽蝗之類。蝮音蒲北反，又音服。蜪音徒高反。」</note>
劉歆以為蝝，虫蠹之有翼者，
      <note>[二]孟康曰：「虫蠹，音蚍蜉。」</note>
食穀為災，黑眚也。董仲舒、劉向以為蝝，螟始生也，一曰（螟）〔蝗〕始生。
      <note>一曰（螟）〔蝗〕始生。　葉德輝說「螟」為「蝗」之誤，既云「一曰」，則非「螟」明矣。</note>
是時民患上力役，解於公田。
      <note>[三]師古曰：「解讀曰懈。」</note>
宣是時初稅畝。稅畝，就民田畝擇美者稅其什一，亂先王制而為貪利，故應是而蝝生，屬蠃蟲之孽。</p>
   </div>
   <div>
      <p>景帝中三年秋，蝗。先是匈奴寇邊，中尉不害將車騎材官士屯代高柳。
      <note>[一]師古曰：「魏不害。」</note>
      </p>
   </div>
   <pb n="1435"/>
   <div>
      <p>武帝元光五年秋，螟；六年夏，蝗。先是，五將軍衆三十萬伏馬邑，欲襲單于也。
      <note>[一]師古曰：「已解于上。」</note>
是歲，四將軍征匈奴。
      <note>[二]師古曰：「謂車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出雁門也。」</note>
      </p>
   </div>
   <div>
      <p>元鼎五年秋，蝗。是歲，四將軍征南越
      <note>[一]師古曰：「已解於上。」</note>
及西南夷，
      <note>[二]師古曰：「越（騎）〔馳〕義侯遺
            
         
         越（騎）〔馳〕義侯遺　景祐、殿本都作「馳」。王先謙說作「馳」是。
將巴蜀罪人發夜郎兵征西南夷，平之。」</note>
開十餘郡。
      <note>[三]師古曰：「定越地為九郡，定西南夷為武都、牂柯、越嶲、沈黎、汶山郡，凡十四郡。」</note>
      </p>
   </div>
   <div>
      <p>元封六年秋，蝗。先是，兩將軍征朝鮮，
      <note>[一]師古曰：「二年，樓船將軍楊僕、左將軍荀彘將應募罪人擊之。」</note>
開三郡。
      <note>[二]師古曰：「武紀云以其地為樂浪、臨屯、玄菟、真番郡，是四郡也，而此云三，蓋傳寫志者誤。」</note>
      </p>
   </div>
   <div>
      <p>太初元年夏，蝗從東方蜚至敦煌；
      <note>[一]師古曰：「蜚讀曰飛。」</note>
三年秋，復蝗。元年貳師將軍征大宛，天下奉其役連年。</p>
   </div>
   <div>
      <p>征和三年秋，蝗；四年夏，蝗。先是一年，三將軍衆十餘萬征匈奴。
      <note>[一]師古曰：「謂三年貳師將軍廣利將七萬人出五原，御史大夫商丘成二萬人出西河，重合侯馬通四萬騎出酒泉。」</note>征和三年，貳師
</p>
   </div>
   <pb n="1436"/>
   <div>
      <p>
七萬人沒不還。</p>
   </div>
   <div>
      <p>平帝元始二年秋，蝗，徧天下。是時王莽秉政。</p>
   </div>
   <div>
      <p>左氏傳曰嚴公八年齊襄公田于貝丘，
      <note>[一]師古曰：「貝丘，齊地。」</note>
見豕。從者曰：「公子彭生也。」公怒曰：「射之！」豕人立而嗁，公懼，墜車，傷足喪屨。劉向以為近豕禍也。先是，齊襄淫於妹魯桓公夫人，使公子彭生殺（威）〔桓〕公，
      <note>殺（威）〔桓〕公，　景祐、殿本都作「桓」。</note>
又殺彭生以謝魯。公孫無知有寵於先君，襄公絀之，
      <note>[二]師古曰：「無知，僖公弟，夷仲年之子也，於襄公從父昆弟。先君即僖公。」</note>
無知帥怨恨之徒攻襄於田所，
      <note>[三]師古曰：「怨恨之徒，謂連稱、管至父久戍葵丘也。」</note>
襄匿其戶間，足見於戶下，遂殺之。傷足喪屨，卒死於足，虐急之效也。</p>
   </div>
   <div>
      <p>昭帝元鳳元年，燕王宮永巷中豕出圂，壞都竈，
      <note>[一]師古曰：「圂者，養豕之牢也。都竈，烝炊之大竈也。圂音胡頓反。」</note>
銜其鬴六七枚置殿前。
      <note>[二]晉灼曰：「鬴，古文釜字。」</note>
劉向以為近豕禍也。時燕王旦與長公主、左將軍謀為大逆，誅殺諫者，暴急無道。竈者，生養之本，豕而敗竈，陳鬴於庭，鬴竈將不用，宮室將廢辱也。燕王不改，卒伏其辜。京房易傳曰：「衆心
</p>
   </div>
   <pb n="1437"/>
   <div>
      <p>
不安君政，厥妖豕入居室。」</p>
   </div>
   <div>
      <p>史記魯襄公二十三年，穀、洛水鬬，將毀王宮。劉向以為近火沴水也。周靈王將擁之，有司諫曰：「不可。長民者不崇藪，不墮山，不防川，不竇澤。
      <note>[一]師古曰：「長萌為萌之長也。崇，聚也。藪謂澤之無水者。墮，毀也。防，止也。竇，穴也。墮音火規反。」</note>
今吾執政毋乃有所辟，
      <note>[二]服虔曰：「音邪辟之辟。」</note>
而滑夫二川之神，
      <note>[三]師古曰：「滑，亂也，音骨。」</note>
使至于爭明，
      <note>[四]臣瓚曰：「明，水道也。」師古曰：「明謂神靈。」</note>
以防王宮室，王而飾之，毋乃不可乎！
      <note>[五]師古曰：「言為欲防固王宮，使水不得毀，故遏飾二川。」</note>
懼及子孫，王室愈卑。」王卒擁之。以傳推之，以四瀆比諸侯，穀、洛其次，卿大夫之象也，
      <note>[六]師古曰：「穀、洛皆大水，故為四瀆之次。」</note>
為卿大夫將分爭以危亂王室也。是時世卿專權，儋括將有篡殺之謀，
      <note>[七]師古曰：「儋括，儋季之子，簡王之孫也。篡殺之謀，謂除喪服，將見靈王，過庭而歎曰『嗚呼，必有此夫！』」</note>
如靈王覺寤，匡其失政，
      <note>[八]師古曰：「匡，正也。」</note>
懼以承戒，則災禍除矣。不聽諫謀，簡嫚大異，
      <note>[九]師古曰：「諫謀，謂單公子愆旗聞儋括之言，恐必為害，請殺之，王不聽也。簡嫚大異，謂不憂穀、洛。」</note>
任其私心，塞埤擁下，
      <note>[一０]師古曰：「埤，卑也，音婢。」</note>
以逆水勢而害鬼神。後數年有黑如日者五。是歲蚤霜，靈王崩。景王立二年，儋括欲殺王，而立王弟佞夫。佞夫不知，景王并誅佞夫。
      <note>[一一]師古曰：「事在襄三十年。」</note>
及景王死，五大夫爭權，或立子猛，或立子朝，王室大亂。
      <note>[一二]師古曰：「五大夫，謂劉子、單子、尹氏、召伯、毛伯也。已解於上。」</note>
京房易傳曰：「天子弱，諸侯力政，
      <note>[一三]師古曰：「政亦征也，言專以武力相征討。一說，諸侯之政，當以德禮，今王室微弱，文教不行，遂乃以力為政，相攻伐也。」</note>
厥異水鬬。」</p>
   </div>
   <pb n="1438"/>
   <div>
      <p>史記曰，秦武王三年渭水赤者三日，昭王三十四年渭水又赤三日。劉向以為近火沴水也。秦連相坐之法，棄灰於道者黥，
      <note>[一]孟康曰：「商鞅為政，以棄灰於道必坋人，坋人必鬬，故設黥刑以絕其原也。」臣瓚曰：「棄灰或有火，火則燔廬舍，故刑之也。」師古曰：「孟說是也。坋音蒲頓反。」</note>
罔密而刑虐，加以武伐橫出，殘賊鄰國，至於變亂五行，氣色謬亂。天戒若曰，勿為刻急，將致敗亡。秦遂不改，至始皇滅六國，二世而亡。昔三代居三河，河洛出圖書，
      <note>[二]師古曰：「謂夏即安邑，即河東也；殷都朝歌，即河內也；周都洛陽，即河南也。」</note>
秦居渭陽，而渭水數赤，
      <note>[三]師古曰：「數音山角反。」</note>瑞異應德之效也。京房易傳曰：
</p>
   </div>
   <pb n="1439"/>
   <div>
      <p>
「君湎于酒，淫于色，
      <note>[四]師古曰：「湎，流也，音莫踐反。」</note>賢人潛，國家危，厥異流水赤也。」</p>
   </div>
   <div>
      <p>傳曰：「思心之不，是謂不聖，厥咎霿，
      <note>[一]師古曰：「霿音莫豆反。」</note>
厥罰恆風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚黃祥，時則有金木水火沴土。」</p>
   </div>
   <div>
      <p>「思心之不，是謂不聖。」思心者，心思慮也；，寬也。孔子曰：「居上不寬，吾何以觀之哉！」
      <note>[一]師古曰：「論語載孔子之言。」</note>
言上不寬大包容臣下，則不能居聖位。貌言視聽，以心為主，四者皆失，則區霿無識，
      <note>[二]師古曰：「區音口豆反。霿音莫豆反。其下並同。」</note>
故其咎霿也。雨旱寒奧，亦以風為本，
      <note>[三]師古曰：「奧音於六反。」</note>
四氣皆亂，故其罰常風也。常風傷物，故其極凶短折也。傷人曰凶，禽獸曰短，木曰折。
      <note>[四]師古曰：「，古草字。」</note>
一曰，凶，夭也；兄喪弟曰短，父喪子曰折。在人腹中，肥而包裹心者脂也，心區霿則冥晦，故有脂夜之妖。
      <note>[五]師古曰：「脂妖及夜妖。」</note>
一曰，有脂物而夜為妖，若脂水夜汙人衣，淫之象也。一曰，夜妖者，雲風並起而杳冥，故與常風同象也。溫而風則生螟螣，
      <note>[六]師古曰：「螣音徒得反。」</note>
有裸蟲之孽。
      <note>[七]師古曰：「裸亦臝字也，從衣果聲。」</note>
劉向以為於易巽為風為木，卦在三月四月，繼陽而治，
</p>
   </div>
   <pb n="1442"/>
   <div>
      <p>
主木之華實。風氣盛，至秋冬木復華，故有華孽。一曰，地氣盛則秋冬復華。一曰，華者色也，土為內事，為女孽也。於易坤為土為牛，牛大心而不能思慮，思心氣毀，故有牛禍。一曰，牛多死及為怪，亦是也。及人，則多病心腹者，故有心腹之痾。土色黃，故有黃眚黃祥。凡思心傷者病土氣，土氣病則金木水火沴之，故曰「時則有金木水火沴土」。不言「惟」而獨曰「時則有」者，非一衝氣所沴，明其異大也。其極曰凶短折，順之，其福曰考終命。
      <note>[八]師古曰：「壽考而終其命。」</note>
劉歆思心傳曰時則有臝蟲之孽，謂螟螣之屬也。庶徵之常風，劉向以為春秋無其應。</p>
   </div>
   <div>
      <p>釐公十六年「正月，六鶂退蜚，過宋都」。
      <note>[一]師古曰：「鶂音五狄反。」</note>
左氏傳曰「風也」。劉歆以為風發於它所，至宋而高，鶂高蜚而逢之，則退。經以見者為文，故記退蜚；傳以實應著，言風，常風之罰也。象
</p>
   </div>
   <pb n="1443"/>
   <div>
      <p>
宋襄公區霿自用，不容臣下，逆司馬子魚之諫，而與彊楚爭盟，
      <note>[二]師古曰：「子魚，公子目夷也，桓公之子，而為司馬。爭盟，謂為鹿上之盟，以求諸侯於楚。子魚諫曰：『小國爭盟，禍也。』公不聽之。」</note>
後六年為楚所執，
      <note>[三]師古曰：「僖二十一年，楚執宋公以伐宋，距六鶂退飛凡六年。」</note>
應六鶂之數云。京房易傳曰：「潛龍勿用，
      <note>[四]師古曰：「乾初九爻辭。」</note>
衆逆同志，至德乃潛，厥異風。其風也，行不解物，不長，
      <note>[五]師古曰：「不解物，謂物逢之而不解散也。不長，所起者近也。」</note>
雨小而傷。政悖德隱茲謂亂，厥風先風不雨，大風暴起，發屋折木。守義不進茲謂耄，厥風與雲俱起，折五穀莖。臣易上政，茲謂不順，厥風大焱發屋。
      <note>[六]師古曰：「焱，疾風也，音必遙反。」</note>
賦斂不理茲謂禍，厥風絕經（紀）〔緯〕，
      <note>厥風絕經（紀）〔緯〕，　殿、局本都作「緯」。王先謙說，據注文，作「緯」是。</note>
      
         <note>[七]如淳曰：「有所破壞，絕匹帛之屬也。」晉灼曰：「南北為經，東西為緯，絲因風暴，亂不端理也。」</note>
止即溫，溫即蟲。侯專封茲謂不統，厥風疾，而樹不搖，穀不成。辟不思道利，茲謂無澤，
      <note>[八]師古曰：「道讀曰導，不思導示於下而安利之。」</note>
厥風不搖木，旱無雲，傷禾。公常於利茲謂亂，
      <note>[九]師古曰：「公，上爵也。常於利，謂心常求利也。」</note>
厥風微而溫，生蟲蝗，害五穀。棄正作淫茲謂惑，厥風溫，螟蟲起，害有益人之物。侯不朝茲謂叛，厥風無恆，地變赤而殺人。」</p>
   </div>
   <pb n="1444"/>
   <div>
      <p>文帝二年六月，淮南王都壽春大風毀民室，殺人。劉向以為是歲南越反，攻淮南邊，淮南王長破之，後年入朝，殺漢故丞相辟陽侯，上赦之，歸聚姦人謀逆亂，自稱東帝，見異不寤，後遷于蜀，道死廱。</p>
   </div>
   <div>
      <p>文帝五年，吳暴風雨，壞城官府民室。時吳王濞謀為逆亂，天戒數見，終不改寤，後卒誅滅。</p>
   </div>
   <div>
      <p>五年十月，楚王都彭城大風從東南來，毀巿門，殺人。是月王戊初嗣立，後坐淫削國，與吳王謀反，刑僇諫者。
      <note>[一]師古曰：「謂楚相張尚、太傅趙夷吾也。僇，古戮字。下皆類此。」</note>
吳在楚東南，天戒若曰，勿與吳為惡，將敗巿朝。王戊不寤，卒隨吳亡。</p>
   </div>
   <div>
      <p>昭帝元鳳元年，燕王都薊大風雨，
      <note>[一]師古曰：「薊，縣名，燕國之所都。」</note>
拔宮中樹七圍以上十六枚，壞城樓。燕王旦不寤，謀反發覺，卒伏其辜。</p>
   </div>
   <div>
      <p>釐公十五年「九月己卯晦，震夷伯之廟」。
      <note>[一]師古曰：「夷伯，司空無駭之後，本魯公族也，號展氏。」</note>
劉向以為晦，暝也；震，雷也。夷伯，世大夫，正（書）〔晝〕雷，
      <note>正（書）〔晝〕雷，　景祐、殿本都作「晝」。王先謙說作「晝」是。</note>
其廟獨冥。
      <note>[二]師古曰：「冥，暗也。」</note>
天戒若曰，勿使大夫世官，將專事暝晦。明年，公子季友卒，果世官，
      <note>[三]師古曰：「謂季友之孫行父仍執政專國，自此以後常為卿。」</note>
政在季氏。至成公十六年「六月甲午晦」，正晝皆暝，陰為陽，臣制君也。成公不寤，其冬季氏殺公子偃。
      <note>[四]師古曰：「為季文子所殺也。已解於上。」</note>
季氏萌於釐公，
      <note>[五]師古曰：「萌，喻草木始生也。言其始有（成）〔威〕權。」
            
         
         言其始有（成）〔威〕權。　景祐、殿本都作「威」。朱一新說作「威」是。
      </note>
大於成公，此其應也。董仲舒以為夷伯，季氏之孚也，
      <note>[六]師古曰：「孚，信也。所信任之臣也。」</note>
陪臣不當有廟。震者雷也，晦暝，雷擊其廟，明當絕去僭差之類也。向又以為此皆所謂夜妖者也。劉歆以為春秋及朔言朔，及晦言晦，人道所不及，則天震之。展氏有隱慝，故天加誅於其祖夷伯之廟以譴告之也。</p>
   </div>
   <div>
      <p>成公十六年「六月甲午晦，晉侯及楚子、鄭伯戰于鄢陵」。皆月晦云。</p>
   </div>
   <div>
      <p>隱公五年「秋，螟」。董仲舒、劉向以為時公觀漁于棠，貪利之應也。
      <note>[一]師古曰：「棠，魯地也。陳漁者之事而觀之也。」</note>劉歆以為又逆臧
</p>
   </div>
   <pb n="1446"/>
   <div>
      <p>
釐伯之諫，
      <note>[二]師古曰：「臧僖伯，公子彄也，孝公之子，諫觀漁。」</note>
貪利區雺目，以生臝蟲之孽也。</p>
   </div>
   <div>
      <p>八年「九月，螟」。時鄭伯以邴將易許田，
      <note>[一]師古曰：「〔邴〕，鄭祀泰山之邑也，
            
         
         〔邴〕，鄭祀泰之邑也。　王先謙說殿本「鄭」作「邴」是。按景祐、局本都作「鄭」，當於「鄭」上補「邴」字，文義方足。
音彼命反。已解於上。」</note>
有貪利心。京房易傳曰：「臣安祿茲謂貪，厥災蟲，蟲食根。德無常茲謂煩，蟲食葉。不絀無德，蟲食本。與東作爭，茲謂不時，
      <note>[二]師古曰：「奪農時也。」</note>
蟲食節。蔽惡生孽，蟲食心。」
      <note>[三]師古曰：「蔽謂惡人蔽君之明（謂）〔為〕災孽也。」
            
         
         （謂）〔為〕災孽也。　景祐、殿本都作「為」。　朱一新說作「為」是。
      </note>
      </p>
   </div>
   <div>
      <p>嚴公六年「秋，螟」。董仲舒、劉向以為先是衞侯朔出奔齊，齊侯會諸侯納朔，
      <note>[一]師古曰：「朔謂惠公也。桓十六年，以左公子（涸）〔泄〕、
            
         
         左公子（涸）〔泄〕，　景祐、殿本都作「泄」，朱一新說作「泄」是。
右公子職立公子黔牟，故惠公奔齊。至莊五年，會齊人、宋人、蔡人伐衞而納惠公也。」</note>
許諸侯賂。
      <note>[二]師古曰：「諸國各有賂。」</note>
齊人歸衞寶，魯受之，
      <note>[三]師古曰：「以伐衞所獲之寶來歸魯。」</note>
貪利應也。</p>
   </div>
   <div>
      <p>文帝後六年秋，螟。是歲匈奴大入上郡、雲中，烽火通長安，遣三將軍屯邊，三將軍屯
</p>
   </div>
   <pb n="1447"/>
   <div>
      <p>
京師。
      <note>[一]師古曰：「並已解於上。」</note>
      </p>
   </div>
   <div>
      <p>宣公三年，「郊牛之口傷，改卜牛，牛死」。劉向以為近牛禍也。是時宣公與公子遂謀共殺子赤而立，
      <note>[一]師古曰：「已解於上也。」</note>
又以喪娶，
      <note>[二]師古曰：「宣元年正月，公子遂如齊逆女。三月，遂以夫人婦姜至自齊，時（成）〔文〕公喪制未除。」
            
         
         時（成）〔文〕公喪制未除。　殿本作「文」，景祐、汲古、局本都誤作「成」。
      </note>
區霿昏亂。亂成於口，幸有季文子得免於禍，天猶惡之，生則不饗其祀，
      <note>[三]師古曰：「謂郊牛傷死，是天不欲饗其祀。」</note>
死則災燔其廟。
      <note>[四]師古曰：「成三年，新宮災。新宮者，宣之廟也，以其新成，故謂之新宮。」</note>
董仲舒指略同。</p>
   </div>
   <div>
      <p>秦孝文王五年，斿朐衍，有獻五足牛者。
      <note>[一]師古曰：「朐衍，地名，在北地。朐音許于反。」</note>
劉向以為近牛禍也。先是文惠王初都咸陽，廣大宮室，南臨渭，北臨涇，思心失，逆土氣。足者止也，戒秦建止奢泰，將致危亡。
      <note>[二]如淳曰：「建立基止。泰，奢泰。」</note>
秦遂不改，至於離宮三百，復起阿房，未成而亡。一曰，牛以力為人用，足所以行也。其後秦大用民力轉輸，起負海至北邊，
      <note>[三]師古曰：「負海，猶言背海也。」</note>
天下叛之。京房易傳曰：「興繇役，奪民時，厥妖牛生五足。」</p>
   </div>
   <pb n="1448"/>
   <div>
      <p>景帝中六年，梁孝王田北山，有獻牛，足上出背上。劉向以為近牛禍。先是孝王驕奢，起苑方三百里，宮館閣道相連三十餘里。納於邪臣羊勝之計，欲求為漢嗣，刺殺議臣爰盎，事發，負斧歸死。既退歸國，猶有恨心，內則思慮霿亂，外則土功過制，故牛咼旡作。足而出於背，下奸上之象也。
      <note>[一]師古曰：「奸，犯也，音干。」</note>
猶不能自解，發疾暴死，又凶短之極也。</p>
   </div>
   <div>
      <p>左氏傳昭公二十一年春，周景王將鑄無鍾，
      <note>[一]師古曰：「鍾聲中無之律也。音弋石反。」</note>
泠州鳩曰：
      <note>[二]應劭曰：「泠，官也。州鳩，名也。」師古曰：「樂官曰泠，後遂以為氏。泠音零，其字從水。」</note>
「王其以心疾死乎！夫天子省風以作樂，
      <note>[三]應劭曰：「風，土地風俗也。省中和之風以作樂，然後可移惡風易惡俗也。」臣瓚曰：「省風俗之流逐，作樂以救其敝也。」師古曰：「應說是也。省，觀也。」</note>
小者不窕，大者不摦。
      <note>[四]師古曰：「窕，輕小也。摦，橫大也。窕音它堯反。摦音胡化反。」</note>
摦則不容，心是以感，感實生疾。今鍾摦矣，王心弗（今）〔戈今〕，
      <note>王心弗（今）〔戈今〕，　景祐、殿本作「戈今」。朱一新說作「戈今」是。</note>
      
         <note>[五]孟康曰：「古堪字。」</note>
其能久乎？」劉向以為是時景王好聽淫聲，適庶不明，
      <note>[六]師古曰：「適讀曰嫡。謂太子壽卒，王立子猛為嗣，後又欲立子朝也。」</note>
思心霿亂，明年以心疾崩，近心腹之痾，凶短之極者也。</p>
   </div>
   <pb n="1449"/>
   <div>
      <p>昭二十五年春，魯叔孫昭子聘于宋，元公與燕，飲酒樂，語相泣也。
      <note>[一]師古曰：「昭子，叔孫婼也。元公，宋平公子也。相泣，相對而俱泣也。」</note>
樂祈佐，
      <note>[二]師古曰：「樂祈，宋司城子梁也。佐，佐酒。」</note>
告人曰：「今茲君與叔孫其皆死乎！吾聞之，哀樂而樂哀，皆喪心也。
      <note>[三]師古曰：「哀樂，可樂而反哀也。樂哀，可哀而反樂也。喪，失之也。」</note>
心之精爽，是謂魂魄；魂魄去之，何以能久？」冬十月，叔孫昭子死；十一月，宋元公卒。</p>
   </div>
   <div>
      <p>昭帝元鳳元年九月，燕有黃鼠銜其尾舞王宮端門中，往視之，鼠舞如故。王使夫人以酒脯祠，鼠舞不休，夜死。黃祥也。時燕剌王旦謀反將敗，死亡象也。其月，發覺伏辜。京房易傳曰：「誅不原情，厥妖鼠舞門。」</p>
   </div>
   <div>
      <p>成帝建始元年四月辛丑夜，西北有如火光。壬寅晨，大風從西北起，雲氣赤黃，四塞天下，終日夜下著地者黃土塵也。是歲，帝元舅大司馬大將軍王鳳始用事；又封鳳母弟崇為安成侯，食邑萬戶；庶弟譚等五人賜爵關內侯，食邑三千戶。
      <note>[一]師古曰：「譚、商、音、根、逢時凡五人。」</note>復益封鳳五千戶，悉封譚
</p>
   </div>
   <pb n="1450"/>
   <div>
      <p>
等為列侯，是為五侯。哀帝即位，封外屬丁氏、傅氏、周氏、鄭氏凡六人為列侯。
      <note>[二]師古曰：「外戚傳傅太后弟子喜封高武侯，晏封孔鄉侯，商封汝昌侯，同母弟子鄭業為陽信侯，丁太后兄明封陽安侯，子滿封平周侯。傅氏、鄭氏侯者四人，丁氏侯者二人。今此言六人為列侯，其數是也。傅氏、丁氏、鄭氏則有之，而不見周氏所出。志傳不同，未詳其意。」</note>
楊宣對曰：「五侯封日，天氣赤黃，丁、傅復然。
      <note>[三]服虔曰：「楊宣，諫大夫也。」</note>
此殆爵土過制，傷亂土氣之祥也。」京房易傳曰：「經稱『觀其生』，
      <note>[四]師古曰：「易觀卦上九爻辭。」</note>
言大臣之義，當觀賢人，知其性行，推而貢之，否則為聞善不與，茲謂不知，
      <note>[五]師古曰：「徒知之而已，不能進助也。」</note>
厥異黃，厥咎聾，厥災不嗣。黃者，日上黃光不散如火然，有黃濁氣四塞天下。蔽賢絕道，故災異至絕世也。經曰『良馬逐』。
      <note>[六]師古曰：「此易大畜九三爻辭。」</note>
逐，進也，言大臣得賢者謀，當顯進其人，否則為下相攘善，
      <note>[七]師古曰：「攘，卻也。言不進達之也。一曰攘，因也。因而竊取曰攘。音人羊反。」</note>
茲謂盜明，厥咎亦不嗣，至於身僇家絕。」
      <note>[八]師古曰：「僇，古戮字。」</note>
      </p>
   </div>
   <div>
      <p>史記周幽王二年，周三川皆震。
      <note>[一]應劭曰：「震，地震三川竭也。」師古曰：「三川，涇、渭、洛也。洛即漆沮也。川自震耳，故將壅塞，非地震也。」</note>
劉向以為金木水火沴土者也。伯陽甫曰：
      <note>[二]服虔曰：「周太史。」</note>
「周將亡矣！天地之氣不過其序；若過其序，民亂之也。陽伏而不能出，陰迫而不能升，
      <note>[三]應劭曰：「迫，陰迫陽，使不能升也。」</note>
於是有地震。今三川實震，是陽失其所而填陰也。
      <note>[四]應劭曰：「失其所，失其道也。填陰，為陰所填不得升也。」師古曰：「填音竹刃反。」</note>
陽失而在陰，原必塞；
      <note>[五]師古曰：「原謂水泉之本也。」</note>
原塞，國必亡。夫水，土演而民用也；
      <note>[六]應劭曰：「演，引也，所以引出土氣者也。」師古曰：「演音衍。」</note>
土無所演，而民乏財用，不亡何待？昔伊雒竭而夏亡，河竭而商亡，今周德如二代之季，其原又塞，塞必竭；川竭，山必崩。夫國必依山川，山崩川竭，亡之徵也。若國亡，不過十年，數之紀也。」</p>
   </div>
   <div>
      <p>是歲（二）〔三〕川竭，
      <note>是歲（二）〔三〕川竭，　景祐、殿本都作「三」。葉德輝說作「三」是。</note>
岐山崩。劉向以為陽失在陰者，謂火氣來煎枯水，故川竭也。山川連體，下竭上崩，事勢然也。時幽王暴虐，妄誅伐，不聽諫，迷於襃姒，廢其正后，
      <note>[一]師古曰：「襃姒，襃人所獻之女也。正后，申后也。蓋白華之詩所為作也。」</note>廢后之
</p>
   </div>
   <pb n="1452"/>
   <div>
      <p>
父申侯與犬戎共攻殺幽王。一曰，其在天文，水為辰星，辰星為蠻夷。月食辰星，國以女亡。幽王之敗，女亂其內，夷攻其外。京房易傳曰：「君臣相背，厥異名水絕。」
      <note>[二]師古曰：「有名之水。」</note>
      </p>
   </div>
   <div>
      <p>文公九年「九月癸酉，地震」。劉向以為先是時，齊桓、晉文、魯釐二伯賢君新沒，
      <note>[一]師古曰：「齊桓、晉文，二伯也。魯僖，賢君也。伯讀曰霸。」</note>
周襄王失道，
      <note>[二]師古曰：「謂避叔帶之難而出奔，失為君之道。」</note>
楚穆王殺父，
      <note>[三]師古曰：「穆王，商臣也，殺其父成王也。」</note>
諸侯皆不肖，權傾於下，天戒若曰，臣下彊盛者將動為害。後宋、魯、晉、莒、鄭、陳、齊皆殺君。
      <note>[四]師古曰：「文十六年宋人殺其君杵臼，十八年襄仲殺惡，宣二年晉趙盾殺其君夷皋，文十八年莒弒其君庶其，宣四年鄭公子歸生弒其君夷，十年陳夏徵舒殺其君平國，文十八年齊人殺其君商人。」</note>
諸震，略皆從董仲舒說也。京房易傳曰：「臣事雖正，專必震，其震，於水則波，於木則搖，於屋則瓦落。大經在辟而易臣，茲謂陰動，
      <note>[五]服虔曰：「經，常也。辟音刑辟之辟。」蘇林曰：「大經，五行之常經也。在辟，衆陰犯殺其上也。」師古曰：「辟讀
曰僻，謂常法僻壞而易臣也。」</note>
厥震搖政宮。大經搖政，茲謂不陰，厥震搖山，山出涌水。嗣子無德專祿，茲謂不順，厥震動丘陵，涌水出。」</p>
   </div>
   <pb n="1453"/>
   <div>
      <p>襄公十六年「五月甲子，地震」。劉向以為先是雞澤之會，諸侯盟，大夫又盟。
      <note>[一]師古曰：「雞澤，衞地也。襄三年，公會單子、晉侯、宋公、衞侯、鄭伯、莒子、邾子、齊世子光，己未，同盟于雞澤。陳侯使袁僑如會，戊寅，叔孫豹及諸侯大夫及陳袁僑盟也。」</note>
是歲三月，諸侯為溴梁之會，而大夫獨相與盟，
      <note>[二]師古曰：「經書諸大夫盟，謂晉、宋、衞、鄭、曹、莒、邾、薛、杞、小邾之大夫。」</note>
五月地震矣。其後崔氏專齊，欒盈亂晉，良霄傾鄭，閽殺吳子，燕逐其君，楚滅陳、蔡。
      <note>[三]師古曰：「崔氏，齊卿崔杼也。欒盈，晉大夫欒桓子之子懷子也，二十一年奔楚，二十三年復入于晉而作亂。良霄，鄭大夫伯有也。三十年，子晳以駟氏之甲伐而焚之，伯有奔廱梁，遂奔許，晨自墓門之竇入，介于襄庫，以伐舊北門。駟帶率國人伐之，伯有死于羊肆。閽，守門者也。吳子，餘祭也。吳人伐越，獲俘焉，以為閽，使守舟。二十九年，餘祭觀舟，閽以刀殺之。燕，北燕國也。昭三年冬，燕大夫殺公之外嬖，公懼奔齊。昭八年，楚師滅陳。十一年，楚滅蔡也。」</note>
      </p>
   </div>
   <div>
      <p>昭公十九年「五月己卯，地震」。劉向以為是時季氏將有逐君之變。其後宋三臣、曹會皆以地叛，
      <note>[一]師古曰：「二十年，宋華亥、向寧、華定出奔陳，二十一年自陳入于宋南里以叛。曹會，大夫公孫會也，二十年自鄸出奔宋。穀梁傳曰『自鄸者，專鄸也』。鄸，會之邑也。鄸音莫風反。」</note>
蔡、莒逐其君，吳敗中國殺二君。
      <note>[二]師古曰：「昭二十一年，蔡人信費無極之言，出蔡侯朱，朱出奔楚。二十三年，莒子庚輿虐而好劍，國人患之。秋七月，烏存帥國人以逐之，庚輿出奔魯。戊辰，吳敗楚、頓、胡、沈、蔡、陳、許之師於雞父，胡子髠、沈子逞滅，是也。」</note>
      </p>
   </div>
   <pb n="1454"/>
   <div>
      <p>二十三年「八月乙未，地震」。劉向以為是時周景王崩，劉、單立王子猛，尹氏立子朝。
      <note>[一]師古曰：「已解於上。」</note>
其後季氏逐昭公，黑肱叛邾，
      <note>[二]師古曰：「黑肱，邾大夫也。三十一年，經書『邾黑肱以濫來奔』。濫，邾邑。」</note>
吳殺其君僚，
      <note>[三]師古曰：「二十七年，吳公子光使專設諸抽劍刺王是也。」</note>
宋五大夫、晉二大夫皆以地叛。
      <note>[四]師古曰：「定十年，宋公之弟辰暨仲它、石彄出奔陳。十一年春，辰及仲它、石彄、公子地自陳入於蕭以叛。秋，宋樂大心自曹入於蕭。十三年，晉荀寅、士吉射入朝歌以叛。」</note>
      </p>
   </div>
   <div>
      <p>哀公三年「四月甲午，地震」。劉向以為是時諸侯皆信邪臣，莫能用仲尼，盜殺蔡侯，齊陳乞弒君。
      <note>[一]師古曰：「哀四年，經書『盜殺蔡侯申』。左氏傳曰：『蔡昭侯將如吳，諸大夫恐其又遷也，公孫翩逐而射之，入於家人而卒。』陳乞，齊大夫陳僖子也。六年，乞殺其君荼。荼，景公之子安孺子也。荼音大胡反。」</note>
      </p>
   </div>
   <div>
      <p>惠帝二年正月，地震隴西，厭四百餘家。
      <note>[一]師古曰：「厭音一甲反。次下亦同。」</note>
武帝征和二年八月癸亥，地震，厭殺人。宣帝本始四年四月壬寅，地震河南以東四十九郡，北海琅邪壞祖宗廟城郭，殺六千餘人。元帝永光三年冬，地震。綏和二年九月丙辰，地震，自京師至北邊郡國三十餘壞城郭，凡殺四
</p>
   </div>
   <pb n="1455"/>
   <div>
      <p>
百一十五人。</p>
   </div>
   <div>
      <p>釐公十四年「秋八月辛卯，沙麓崩」。穀梁傳曰：「林屬於山曰麓，
      <note>[一]師古曰：「屬，聯也，音之欲反。」</note>
沙其名也。」劉向以為臣下背叛，散落不事上之象也。先是，齊桓行伯道，會諸侯，
      <note>[二]師古曰：「伯讀曰霸。其下亦同。」</note>
事周室。管仲既死，桓德日衰，天戒若曰，伯道將廢，諸侯散落，政逮大夫，陪臣執命，臣下不事上矣。桓公不寤，天子蔽晦。
      <note>[三]師古曰：「被，掩蔽而暗也。」</note>
及齊（威）〔桓〕死，
      <note>及齊（威）〔桓〕死，　景祐、殿本都作「桓」。</note>
天下散而從楚。王札子殺二大夫，
      <note>[四]師古曰：「二大夫，召伯、毛伯也。」</note>
晉敗天子之師，
      <note>[五]師古曰：「謂敗之於貿戎也。已解於上也。」</note>
莫能征討，從是陵遲。公羊以為沙麓，河上邑也。董仲舒說略同。一曰，河，大川象；齊，大國；桓德衰，伯道將移於晉文，故河為徙也。左氏以為沙麓，晉地；沙，山名也；地震而麓崩，不書震，舉重者也。伯陽甫所謂「國必依山川，山崩川竭，亡之徵也；不過十年，數之紀也。」至二十四年，晉懷公殺於高梁。
      <note>[六]師古曰：「懷公謂子圉，惠公之子也。文公入國而使殺之。高梁，晉地。」</note>
京房易傳曰：「小人剝廬，
      <note>[七]師古曰：「剝卦上九爻之辭。」</note>
厥妖山崩，茲謂陰乘陽，弱勝彊。」</p>
   </div>
   <pb n="1456"/>
   <div>
      <p>成公五年「夏，梁山崩」。穀梁傳曰廱河三日不流，
      <note>[一]師古曰：「廱讀曰壅。」</note>
晉君帥羣臣而哭之，乃流。
      <note>[二]師古曰：「從伯宗用輦者之言。」</note>
劉向以為山陽，君也，水陰，民也，天戒若曰，君道崩壞，下亂，百姓將失其所矣。哭然後流，喪亡象也。梁山在晉地，自晉始而及天下也。後晉暴殺三卿，厲公以弒。
      <note>[三]師古曰：「三卿謂郤犨、郤錡、郤至也。厲公殺之，而欒書、中行偃又弒厲公。事在成十七年。」</note>
溴梁之會，天下大夫皆執國政，
      <note>[四]師古曰：「已解於上。」</note>
其後孫、甯出衞獻，
      <note>[五]師古曰：「孫，孫林父，甯，甯殖，皆衞大夫也。衞獻公，定公之子也，名衎。獻公戒二子食，日旰不召，而射鴻於囿，
二子怒，因作亂。公如鄄，遂出奔齊。孫氏追之，敗公徒於柯澤。事在襄十四年。」</note>
三家逐魯昭，單、尹亂王室。
      <note>[六]師古曰：「並解於上。」</note>
董仲舒說略同。劉歆以為梁山，晉望也；崩，弓崩也。
      <note>[七]師古曰：「言漸解散也。弓音式爾反。」</note>
古者三代命祀，祭不越望，吉凶禍福，不是過也。國主山川，山崩川竭，亡之徵也，美惡周必復。
      <note>[八]師古曰：「復音扶目反。」</note>
是歲歲在鶉火，至十七年復在鶉火，欒書、中行偃殺厲公而立悼公。</p>
   </div>
   <pb n="1457"/>
   <div>
      <p>高后二年正月，武都山崩，殺七百六十人，地震至八月乃止。文帝元年四月，齊楚地山二十九所同日俱大發水，潰出，劉向以為近水沴土也。天戒若曰，勿盛齊楚之君，今失制度，將為亂。後十六年，帝庶兄齊悼惠王之孫文王則薨，無子，帝分齊地，立悼惠王庶子六人皆為王。
      <note>[一]師古曰：「謂齊孝王將閭、濟北王志、菑川王賢、膠東王雄渠、膠西王卬、濟南王辟光。」</note>
賈誼、鼂錯諫，以為違古制，恐為亂。至景帝三年，齊楚七國起兵百餘萬，漢皆破之。春秋四國同日災，
      <note>[二]師古曰：「宋、衞、陳、鄭。」</note>
漢七國同日衆山潰，咸被其害，不畏天威之明效也。</p>
   </div>
   <div>
      <p>成帝河平三年二月丙戌，犍為柏江山崩，捐江山崩，皆廱江水，
      <note>[一]師古曰：「廱讀曰壅。次下亦同。」</note>
江水逆流壞城，殺十三人，地震積二十一日，百二十四動。元延三年正月丙寅，蜀郡岷山崩，廱江，江水逆流，三日乃通。劉向以為周時岐山崩，三川竭，而幽王亡。岐山者，周所興也。漢家本起於蜀漢，今所起之地山崩川竭，星孛又及攝提、大角，從參至辰，
      <note>[二]如淳曰：「孛星尾長及攝提、大角，始發於參至辰也。」</note>
殆必亡矣。其後三世亡嗣，王莽篡位。</p>
   </div>
   <div>
      <p>傳曰：「皇之不極，是謂不建，厥咎眊，
      <note>[一]服虔曰：「眊音老耄。」</note>
厥罰恆陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」</p>
   </div>
   <div>
      <p>「皇之不極，是謂不建」，皇，君也。極，中；建，立也。人君貌言視聽思心五事皆失，不得其中，則不能立萬事，失在眊悖，故其咎眊也。
      <note>[一]師古曰：「眊，不明也。悖，惑也，音布內反。」</note>
王者自下承天理物。雲起於山，而彌於天；
      <note>[二]師古曰：「彌，滿也。」</note>
天氣亂，故其罰常陰也。一曰，上失中，則下彊盛而蔽君明也。易曰「亢龍有悔，貴而亡位，高而亡民，賢人在下位而亡輔」，
      <note>[三]師古曰：「乾上九文言也。」</note>
如此，則君有南面之尊，而亡一人之助，故其極弱也。盛陽動進輕疾。
      <note>[四]服虔曰：「陽行輕且疾也。」</note>
禮，春而大射，以順陽氣。
      <note>[五]韋昭曰：「將祭，與羣臣射，謂之大射。」</note>
上微弱則下奮動，故有射妖。易曰「雲從龍」，
      <note>[六]師古曰：「乾九五文言。」</note>
又曰「龍蛇之蟄，以存身也」。
      <note>[七]師古曰：「下繫辭也。」</note>
陰氣動，故有龍蛇之孽。於易，乾為君為馬，馬任用而彊力，君氣毀，故有馬禍。一曰，馬多死及為怪，亦是也。君亂且弱，人之所叛，天之所去，不有明王之誅，則有篡弒之禍，故有下人伐上之痾。凡君道傷者病天氣，不言五行
</p>
   </div>
   <pb n="1459"/>
   <div>
      <p>
沴天，而曰「日月亂行，星辰逆行」者，為若下不敢沴天，猶春秋曰「王師敗績于貿戎」，不言敗之者，以自敗為文，尊尊之意也。劉歆皇極傳曰有下體生上之痾。說以為下人伐上，天誅已成，不得復為痾云。皇極之常陰，劉向以為春秋亡其應。一曰，久陰不雨是也。劉歆以為自屬常陰。</p>
   </div>
   <div>
      <p>昭帝元平元年四月崩，亡嗣，立昌邑王賀。賀即位，天陰，晝夜不見日月。賀欲出，光祿大夫夏侯勝當車諫曰：「天久陰而不雨，臣下有謀上者，陛下欲何之？」賀怒，縛勝以屬吏，
      <note>[一]師古曰：「屬，委也，音之欲反。」</note>
吏白大將軍霍光。光時與車騎將軍張安世謀欲廢賀。光讓安世，以為泄語，安世實不泄，召問勝。勝上洪範五行傳曰：「『皇之不極，厥罰常陰，時則有下人伐上。』不敢察察
</p>
   </div>
   <pb n="1460"/>
   <div>
      <p>
言，
      <note>[二]臣瓚曰：「不敢察察明言之。」</note>
故云臣下有謀。」光、安世讀之，大驚，以此益重經術士。後數日卒共廢賀，此常陰之明效也。京房易傳曰：「有蜺、蒙、霧。霧，上下合也。蒙如塵雲。蜺，日旁氣也。其占曰：后妃有專，蜺再重，赤而專，至衝旱。
      <note>[三]孟康曰：「專，員也。若五月再重，赤而員，至十一月旱也。」</note>
妻不壹順，黑蜺四背，又白蜺雙出日中。妻以貴高夫，茲謂擅陽，蜺四方，日光不陽，解而溫。
      <note>[四]服虔曰：「蒙氣解而溫。」</note>
內取茲謂禽，
      <note>[五]服虔曰：「人君內淫於骨肉也。」臣瓚曰：「人君取於國中也。」師古曰：「取，如禮記『聚麀』之聚。瓚說非。」</note>
蜺如禽，在日旁。以尊降妃，茲謂薄嗣，蜺直而塞，六辰乃除，夜星見而赤。
      <note>[六]韋昭曰：「六辰，謂從卯至申。」</note>
女不變始，茲謂乘夫，
      <note>[七]孟康曰：「始貴高於夫，終行此不變也。」</note>
蜺白在日側，黑蜺果之。氣正直。
      <note>[八]師古曰：「果謂干之也。」</note>
妻不順正，茲謂擅陽，蜺中窺貫而外專。夫妻不嚴茲謂媟，
      <note>[九]韋昭曰：「媟言媟慢也。」師古曰：「音先列反。」</note>
蜺與日會。婦人擅國茲謂頃，
      <note>[一０]師古曰：「頃讀曰傾。」</note>
蜺白貫日中，赤蜺四背。
      <note>[一一]服虔曰：「蜺背日。」</note>
適不答茲謂不次，
      <note>[一二]服虔曰：「言適妻不見答也。」臣瓚曰：「夫不接妻謂不答。」師古曰：「適讀曰嫡。答，報也。言妻有承順之心，不見報答也。一曰，答，對也，言不以恩意接對之。」</note>
蜺直在左，蜺交在右。取於不專，茲謂危嗣，蜺抱日兩未及。君淫外茲謂亡，蜺氣左日交於外。取不達茲謂不知，蜺白奪明而大溫，溫而雨。
      <note>[一三]師古曰：「取讀曰聚。」</note>
尊卑不別茲謂媟，蜺三出三已，三辰除，
      <note>[一四]韋昭曰：「若從寅至辰也。蜺旦見西，晏則雨。」</note>
除則日出且雨。臣私祿及親，茲謂罔辟，
      <note>[一五]韋昭曰：「辟，君也。」師古曰：「辟音壁。其下並同。」</note>
厥異蒙，其蒙先大溫，已蒙起，日不見。行善不請於上，茲謂作福，蒙一日五起五解。辟不下謀，臣辟異道，茲謂不見，上蒙下霧，風三變而俱解。立嗣子疑，茲謂動欲，蒙赤，日不明。德不序茲謂不聰，蒙，日不明，溫而民病。德不試，空言祿，
      <note>[一六]師古曰：「試，用也。」</note>
茲謂主窳臣夭，
      <note>[一七]孟康曰：「謂君惰窳，用人不以次第，為夭也。」師古曰：「窳音庾。」</note>
蒙起而白。君樂逸人茲謂放，蒙，日青，黑雲夾日，左右前後行過日。公不任職，茲謂怙祿，蒙三日，又大風五日，蒙不解。利邪以食，茲謂閉上，蒙大起，白雲如山行蔽日。公懼不言道，茲謂閉下，蒙大起，日不見，若雨不雨，至十二日解，而有大雲蔽日。
</p>
   </div>
   <pb n="1461"/>
   <div>
      <p>
祿生於下，茲謂誣君，蒙微而小雨，已乃大雨。下相攘善，茲謂盜明，蒙黃濁。下陳功，求於上，茲謂不知，蒙，微而赤，風鳴條，解復蒙。下專刑茲謂分威，蒙而日不得明，大臣厭小臣茲謂蔽，蒙微，日不明，若解不解，大風發，赤雲起而蔽日。衆不惡惡茲謂閉，蒙，尊卦用事，
      <note>[一八]孟康曰：「尊卦，乾坤也。」臣瓚曰：「京房謂之方伯卦，震、兌、坎、離也。」師古曰：「孟說是。」</note>
三日而起，日不見。漏言亡喜，茲謂下厝用，
      <note>[一九]師古曰：「厝音千各反。」</note>
蒙微，日無光，有雨雲，雨不降。廢忠惑佞茲謂亡，蒙，天先清而暴，蒙微而日不明。有逸民茲謂不明，蒙濁，奪日光。公不任職，茲謂不絀，蒙白，三辰止，則日青，青而寒，寒必雨。忠臣進善君不試，茲謂遏，
      <note>[二０]師古曰：「試，用也。」</note>
蒙，先小雨，雨已蒙起，微而日不明。惑衆在位，茲謂覆國，蒙微而日不明，一溫一寒，風揚塵。知佞厚之茲謂庳，蒙甚而溫。君臣故弼茲謂悖，
      <note>[二一]師古曰：「弼猶相戾也。悖，惑也。」</note>
厥災風雨霧，風拔木，亂五穀，已而大霧。庶正蔽惡，茲謂生孽災，厥異霧。」此皆陰雲之類云。</p>
   </div>
   <div>
      <p>嚴公十八年「秋，有蜮」。劉向以為蜮生南越。越地多婦人，男女同川，淫女為主，亂氣所
</p>
   </div>
   <pb n="1463"/>
   <div>
      <p>
生，故聖人名之曰蜮。蜮猶惑也，在水旁，能射人，射人有處，甚者至死。
      <note>[一]師古曰：「以氣射人也。」</note>
南方謂之短弧，
      <note>[二]師古曰：「即射工也，亦呼水弩。」</note>
近射妖，死亡之象也。時嚴將取齊之淫女，故蜮至。天戒若曰，勿取齊女，將生淫惑篡弒之禍。嚴不寤，遂取之。入後淫於二叔，二叔以死，兩子見弒，夫人亦誅。
      <note>[三]師古曰：「並解于上。」</note>
劉歆以為蜮，盛暑所生，非自越來也。京房易傳曰：「忠臣進善君不試，厥咎國生蜮。」
      <note>[四]師古曰：「試，用也。」</note>
      </p>
   </div>
   <div>
      <p>史記魯哀公時，有隼集于陳廷而死，
      <note>[一]師古曰：「隼，鷙鳥，即今之鴩也。說者以為鷂，失之矣。廷，朝廷也。鴩字音胡骨反。」</note>
楛矢貫之，
      <note>[二]應劭曰：「楛，木名。」師古曰：「音怙，其木堪為箭笴，今豳以北皆用之，土俗呼其木為楛子也。」</note>
石砮，
      <note>[三]應劭曰：「砮，鏃也，音奴，又乃互反。」</note>
長尺有咫。
      <note>[四]張晏曰：「八寸曰咫。」</note>
陳閔公使使問仲尼，
      <note>[五]師古曰：「閔公名周，懷公之子。」</note>
仲尼曰：「隼之來遠矣！昔武王克商，通道百蠻，使各以方物來貢，肅慎貢楛矢，
      <note>[六]臣瓚曰：「肅慎，東北夷。」</note>
石砮長尺有咫。先王分異姓以遠方職，使毋忘服，
      <note>[七]師古曰：「服，事也。」</note>
故分陳以肅慎矢。」試求之故府，果得之。
      <note>[八]師古曰：「得昔所分之矢於府藏中。」</note>
劉向以為隼近黑祥，貪暴類也；矢貫之，近射妖也；死於廷，國亡表也。象陳眊亂，不服事周，
      <note>[九]師古曰：「眊音莫報反。」</note>
而行貪暴，將致遠夷之禍，為所滅也。是時中國齊晉、南夷吳楚為彊，
      <note>[一０]師古曰：「中國則齊、晉為彊，南夷則吳、楚為彊。」</note>
陳交晉不親，附楚不固，數被二國之禍。後楚有白公之亂，
      <note>[一一]師古曰：「白公，楚平王太子建之子勝也。建遇讒，奔鄭而死。勝在吳，子西召之，使處吳境，為白公。吳人伐慎，白公敗之，請以戰備獻，因作亂，子西、子期皆死。事在哀十六年。」</note>
陳乘而侵之，
      <note>[一二]師古曰：「白公之亂，陳人恃其聚而侵楚。事見哀十七年。」</note>
卒為楚所滅。
      <note>[一三]師古曰：「陳閔公之二十年，獲麟之歲也。其二十四年，而為楚所滅。」</note>
      </p>
   </div>
   <div>
      <p>史記夏后氏之衰，有二龍止於夏廷，而言「余，襃之二君也」。
      <note>[一]師古曰：「襃，古國名。」</note>
夏帝卜殺之，去之，止之，莫吉；卜請其漦而藏之，乃吉。
      <note>[二]應劭曰：「漦，沫也。」鄭氏曰：「漦音牛齝之齝。」師古曰：「去謂驅逐也，止謂拘留也。去音丘呂反。漦音丑之反。」</note>
於是布幣策告之。
      <note>[三]師古曰：「奠幣為禮，讀策辭而告之也。說者以為策者米咠米，蓋失之矣。」</note>
龍亡而漦在，乃匵去之。
      <note>[四]師古曰：「匵，匱也。去，藏也。匵音讀。去音丘呂反。」</note>其
</p>
   </div>
   <pb n="1465"/>
   <div>
      <p>
後夏亡，傳匵於殷周，三代莫發，至厲王末，發而觀之，漦流于廷，不可除也。厲王使婦人臝而譟之，
      <note>[五]應劭曰：「羣呼曰譟。」師古曰：「譟音先到反。」</note>
漦化為玄黿，
      <note>[六]韋昭曰：「玄，黑；黿，蜤蜴也，似蛇而有足。」師古曰：「黿似鼈而大，非蛇及蜤蜴。」</note>
入後宮。處妾遇之而孕，
      <note>[七]師古曰：「處妾，宮中之童女。」</note>
生子，懼而棄之。宣王立，女童謠曰：「檿弧萁服，實亡周國。」
      <note>[八]服虔曰：「檿，檿桑也。」師古曰：「女童謠，閭里之童女為歌謠也。檿，山桑之有點文者也。木弓曰弧。服，盛箭者，即今之步叉也。萁，草，似荻而細，織之為服也。檿音一簟反。萁音基。荻音敵。」</note>
後有夫婦鬻是器者，宣王使執而僇之。
      <note>[九]師古曰：「鬻，賣也，音弋六反。」</note>
既去，見處妾所棄妖子，聞其夜號，哀而收之，遂亡奔襃。後襃人有罪，入妖子以贖，是為襃姒，幽王見而愛之，生子伯服。王廢申后及太子宜咎，而立襃姒、伯服代之。廢后之父申侯與繒西畎戎共攻殺幽王。
      <note>[一０]師古曰：「畎戎即犬戎，亦曰昆夷。」</note>
詩曰：「赫赫宗周，襃姒烕之。」
      <note>[一一]師古曰：「小雅正月之詩也。赫赫，盛貌也。宗周，鎬京也。烕，滅也，音呼悅反。」</note>
劉向以為夏后季世，周之幽、厲，皆誖亂逆天，
      <note>[一二]師古曰：「誖，惑也，音布內反。」</note>
故有龍黿之怪，近龍蛇孽也。漦，血也，一曰沫也。檿弧，桑弓也。萁服，蓋以萁草為箭服，近射妖也。女童謠者，禍將生於女，國以兵寇亡也。
      <note>[一三]師古曰：「因婦人以致兵寇也。」</note>
      </p>
   </div>
   <pb n="1466"/>
   <div>
      <p>左氏傳昭公十九年，龍鬬於鄭時門之外洧淵。
      <note>[一]師古曰：「時門，鄭城門也。洧泉，洧水之泉也。洧水出滎陽密縣東南，至潁川長平入潁也。」</note>
劉向以為近龍孽也。鄭以小國攝乎晉楚之間，
      <note>[二]師古曰：「攝，收持之。」</note>
重以彊吳，
      <note>[三]師古曰：「重音直用反。」</note>
鄭當其衝，不能修德，將鬬三國，以自危亡。
      <note>[四]師古曰：「言若不修德，則三國伐之，必危亡。」</note>
是時子產任政，內惠於民，外善辭令，以交三國，鄭卒亡患，能以德消變之效也。京房易傳曰：「衆心不安，厥妖龍鬬。」</p>
   </div>
   <div>
      <p>惠帝二年正月癸酉旦，有兩龍見於蘭陵廷東里溫陵井中，
      <note>[一]師古曰：「蘭陵縣之廷東里也。溫陵，人姓名也。」</note>
至乙亥夜去。劉向以為
</p>
   </div>
   <pb n="1467"/>
   <div>
      <p>
龍貴象而困於庶人井中，象諸侯將有幽執之禍。其後呂太后幽殺三趙王，諸呂亦終誅滅。京房易傳曰：「有德遭害，厥妖龍見井中。」又曰：「行刑暴惡，黑龍從井出。」</p>
   </div>
   <div>
      <p>左氏傳魯嚴公時有內蛇與外蛇鬬鄭南門中，內蛇死。劉向以為近蛇孽也。先是鄭厲公劫相祭仲而逐兄昭公代立。
      <note>[一]師古曰：「厲公母，宋廱氏之女也。祭仲，祭封人仲足也。桓十一年，宋人執祭仲，曰：『不立突，將死。』仲乃與宋盟而立厲公。昭公奔衞。祭音側介反。」</note>
後厲公出奔，昭公復入。
      <note>[二]師古曰：「桓十五年，厲公與祭仲之壻廱糾謀殺祭仲，不克，五月，出奔蔡。六月，昭公復歸于鄭。九月，厲公殺檀伯而居櫟也。」</note>
死，弟子儀代立。
      <note>[三]師古曰：「桓十七年，高渠彌弒昭公而立其弟子亹。十八年，齊人殺子亹，祭仲乃立亹之弟儀也。」</note>
厲公自外劫大夫傅瑕，使僇子儀。
      <note>[四]師古曰：「傅瑕，鄭大夫也。莊十四年，厲公自櫟侵鄭，獲傅瑕，與之盟。於是傅瑕殺子儀而納厲公也。」</note>
此外蛇殺內蛇之象也。蛇死六年，而厲公立。嚴公聞之，問申繻曰：「猶有妖乎？」
      <note>[五]師古曰：「申繻，魯大夫也。繻音須。」</note>
對曰：「人之所忌，其氣炎以取之，
      <note>[六]師古曰：「炎音弋贍反。」</note>
妖由人興也。人亡舋焉，妖不自作。人棄常，故有妖。」
      <note>[七]師古曰：「已解於上。」</note>
京房易傳曰：「立嗣子疑，厥妖蛇居國門鬬。」</p>
   </div>
   <pb n="1468"/>
   <div>
      <p>左氏傳文公十六年夏，有蛇自泉宮出，
      <note>[一]師古曰：「泉宮，即泉臺。」</note>
入于國，如先君之數。劉向以為近蛇孽也。泉宮在囿中，公母姜氏嘗居之，蛇從之出，象宮將不居也。詩曰：「維虺維蛇，女子之祥。」
      <note>[二]師古曰：「小雅斯干之詩。」</note>
又蛇入國，國將有女憂也。如先君之數者，公母將薨象也。秋，公母薨。公惡之，乃毀泉臺。夫妖孽應行而自見，非見而為害也。文不改行循正，共御厥罰，
      <note>[三]師古曰：「共讀曰恭。御讀曰禦，又讀如本字。」</note>
而作非禮，以重其過。
      <note>[四]師古曰：「重音直用反。」</note>
後二年薨，公子遂殺文之二子惡、視，而立宣公。
      <note>[五]師古曰：「惡即子赤也。視，其母弟。」</note>
文公夫人大歸于齊。
      <note>[六]師古曰：「本齊女，故出而歸齊，所謂哀姜者也。」</note>
      </p>
   </div>
   <div>
      <p>武帝太始四年七月，趙有蛇從郭外入，與邑中蛇鬬孝文廟下，邑中蛇死。後二年秋，有衞太子事，事自趙人江充起。</p>
   </div>
   <div>
      <p>左氏傳定公十年，宋公子地有白馬駟，
      <note>[一]師古曰：「地，宋元公子也。四馬曰駟。」</note>
公嬖向魋欲之，
      <note>[二]師古曰：「公謂景公，即地之兄也。魋，宋司馬桓魋也。向音式尚反。魋音大回反。」</note>
公取而朱其尾鬣
      <note>[三]師古曰：「鬣，領上鬣也，音力涉反。」</note>
以予之。地怒，使其徒抶魋而奪之。
      <note>[四]師古曰：「抶，擊也，音丑失反。」</note>
魋懼將走，公閉門而泣之，目盡腫。公弟辰謂地曰：「子為君禮，不過出竟，君必止子。」
      <note>[五]師古曰：「辰亦元公子也。言若見君怒，懼而出奔，是為臣之禮也。竟讀曰境（也）。」
            
         
         竟讀曰境（也）。　殿本無「也」字。
      </note>
地出奔陳，公弗止。辰為之請，不聽。辰曰：「是我迋吾兄也，
      <note>[六]應劭曰：「迋音君狂〔反〕。」
            
         
         迋音君狂〔反〕。　「反」字據景祐本補。
臣瓚曰：「迋音九放反。」師古曰：「二說皆非也。迋，欺也，音求往反。」</note>
吾以國人出，君誰與處？」遂與其徒出奔陳。明年俱入于蕭以叛，大為宋患，
      <note>[七]師古曰：「蕭，宋邑。」</note>
近馬禍也。</p>
   </div>
   <div>
      <p>史記秦孝公二十一年有馬生人，昭王二十年牡馬生子而死。劉向以為皆馬禍也。孝公始用商君攻守之法，東侵諸侯，至於昭王，用兵彌烈。
      <note>[一]師古曰：「烈，猛也。」</note>
其象將以兵革抗極成功，而還自害也。牡馬非生類，妄生而死，猶秦恃力彊得天下，而還自滅之象也。〔一〕曰，諸畜生非其類，
      <note>〔一〕曰，諸畜生非其類，　景祐、殿本都有「一」字。</note>
子孫必有非其姓者，至於始皇，果呂不韋子。京房易傳曰：「方伯分威，厥妖牡馬生子。
</p>
   </div>
   <pb n="1470"/>
   <div>
      <p>
亡天子，諸侯相伐，厥妖馬生人。」</p>
   </div>
   <div>
      <p>文帝十二年，有馬生角於吳，角在耳前，上鄉。
      <note>[一]師古曰：「鄉讀曰嚮。次下亦同。」</note>
右角長三寸，左角長二寸，皆大二寸。劉向以為馬不當生角，猶吳不當舉兵鄉上也。是時，吳王濞封有四郡五十餘城，
      <note>[二]師古曰：「高紀云『六年春，以故東陽郡、鄣郡、吳郡五十三縣立劉賈為荊王』。十二年十月詔曰：『吳，古之建國，日者荊王兼有其地，今死無後，朕欲復立吳王。』長沙王臣等請立沛侯為吳王。而荊燕吳傳云：『荊王劉賈為黥布所殺，無後，上患會稽輕悍，無壯王填之，乃立濞為吳王，王三郡五十三城。』是則濞之所封，賈本地也，止有三郡，荊燕吳傳與紀（罔）〔同〕矣。
            
         
         荊燕吳傳與紀（罔）〔同〕矣。　景祐、殿本都作「同」。朱一新說作「同」是。
今此云四郡，未詳其說。若以賈本不得會稽，濞加一郡者，則不得言五十三城也。」</note>
內懷驕恣，變見於外，天戒早矣。王不寤，後卒舉兵，誅滅。京房易傳曰：「臣易上，政不順，厥妖馬生角，茲謂賢士不足。」又曰：「天子親伐，馬生角。」</p>
   </div>
   <div>
      <p>成帝綏和（三）〔二〕年二月，
      <note>成帝綏和（三）〔二〕年二月，　景祐、殿本都作「二」。</note>
大廄馬生角，在左耳前，圍長各二寸。是時王莽為大司馬，害上之萌自此始矣。
      <note>[一]師古曰：「萌，若草木之始生也。」</note>
哀帝建平二年，定襄牡馬生駒，三足，隨羣飲食，太守以聞。馬，國之武用，三足，不任用之象也。後侍中董賢年二十二為大司馬，居上公之位，天下不宗。哀帝暴崩，成帝母王太后召弟子新都侯王莽入，收賢印綬，賢恐，自殺，莽因代之，並誅外家丁、
</p>
   </div>
   <pb n="1471"/>
   <div>
      <p>
傅。又廢哀帝傅皇后，令自殺，發掘帝祖母傅太后、母丁太后陵，更以庶人葬之。辜及至尊，大臣微弱之禍也。</p>
   </div>
   <div>
      <p>文公十一年，「敗狄于鹹」。
      <note>[一]師古曰：「鹹，魯地也。」</note>
穀梁、公羊傳曰，長狄
      <note>[二]師古曰：「防風之後，漆姓也，國號鄋瞞。鄋音所求反。瞞音莫干反。」</note>
兄弟三人，一者之魯，
      <note>[三]師古曰：「僑如也。來伐魯，為叔孫得臣所獲。」</note>
一者之齊，
      <note>[四]師古曰：「榮如也。齊襄公二年伐齊，為王子成父所獲。」</note>
一者之晉。
      <note>[五]師古曰：「焚如也。宣十五年，晉滅潞國而獲之。」</note>
皆殺之，身橫九畮；
      <note>[六]師古曰：「畮，古畝字。」</note>
斷其首而載之，眉見於軾。
      <note>[七]師古曰：「軾，車前橫木。」</note>
何以書？記異也。劉向以為是時周室衰微，三國為大，可責者也。天戒若曰，不行禮義，大為夷狄之行，將至危亡。其後三國皆有篡弒之禍，
      <note>[八]師古曰：「謂魯文公薨，襄仲弒惡及視而立宣公；齊連稱、管至父弒襄公而立無知；晉欒書、中行偃弒厲公而立悼公。」</note>
近下人伐上之痾也。劉歆以為人變，屬黃祥。一曰，屬臝蟲之孽。一曰，天地之性人為貴，凡人為變，皆屬皇極下人伐上之痾云。京房易傳曰：「君暴亂，疾有道，厥妖長狄入國。」又曰：「豐其屋，下獨苦。
      <note>[九]師古曰：「豐其屋，易豐卦上六爻辭也。豐，大也。」</note>
長狄生，世主虜。」</p>
   </div>
   <pb n="1472"/>
   <div>
      <p>史記秦始皇帝二十六年，有大人長五丈，足履六尺，皆夷狄服，凡十二人，見于臨洮。
      <note>[一]師古曰：「隴西之縣也。音吐高反。」</note>
天戒若曰，勿大為夷狄之行，將受其禍。是歲始皇初并六國，反喜以為瑞，銷天下兵器，作金人十二以象之。遂自賢聖，燔詩書，阬儒士；奢淫暴虐，務欲廣地；南戍五嶺，北築長城以備胡越，
      <note>[二]師古曰：「五嶺，解在張耳陳餘傳。」</note>
塹山填谷，西起臨洮，東至遼東，徑數千里。故大人見於臨洮，明禍亂之起。後十四年而秦亡，亡自戍卒陳勝發。</p>
   </div>
   <div>
      <p>史記魏襄王十三年，魏有女子化為丈夫。京房易傳曰：「女子化為丈夫，茲謂陰昌，賤人為王；丈夫化為女子，茲謂陰勝，厥咎亡。」一曰，男化為女，宮刑濫也；
      <note>[一]如淳曰：「宮刑之行大濫也。」</note>
女化為男，婦政行也。</p>
   </div>
   <div>
      <p>哀帝建平中，豫章有男子化為女子，嫁為人婦，生一子。長安陳鳳言此陽變為陰，將亡
</p>
   </div>
   <pb n="1473"/>
   <div>
      <p>
繼嗣，自相生之象。一曰，嫁為人婦生一子〔者〕，
      <note>嫁為人婦生一子〔者〕，　景祐、殿本都有「者」字。</note>
將復一世乃絕。</p>
   </div>
   <div>
      <p>哀帝建平四年四月，山陽方與女子田無嗇生子。
      <note>[一]師古曰：「方與者，山陽之縣也。女子姓田，名無嗇。方與音房豫。」</note>
先未生二月，兒嗁腹中，及生，不舉，葬之陌上，三日，人過聞嗁聲，母掘收養。</p>
   </div>
   <div>
      <p>平帝元始元年二月，朔方廣牧女子趙春病死，
      <note>[一]師古曰：「廣牧，朔方之縣也。姓趙，名春。」</note>
斂棺積六日，
      <note>[二]師古曰：「斂音力贍反。棺音工喚反。」</note>
出在棺外，自言見夫死父，曰：「年二十七，不當死。」太守譚以聞。京房易傳曰：「『幹父之蠱，有子，考亡咎』。
      <note>[三]韋昭曰：「蠱事也。子能正父之事，是為有子，故考不為咎累。」師古曰：「易蠱卦初六爻辭也。」</note>
子三年不改父道，思慕不皇，亦重見先人之非，
      <note>[四]師古曰：「言父有不善之事，當速改之，若唯思慕而已，無所變易，是重顯先人之非也。一曰，三年之內，但思慕而已，不暇見父之非，故不改也。重音直用反。」</note>
不則為私，厥妖人死復生。」一曰，至陰為陽，下人為上。</p>
   </div>
   <div>
      <p>六月，長安女子有生兒，兩頭異頸面相鄉，四臂共匈俱前鄉，
      <note>[一]師古曰：「鄉讀曰嚮。」</note>
凥上有目長二寸所。京房易傳曰：「『睽孤，見豕負塗』，
      <note>[二]師古曰：「易睽卦上九象辭也。睽孤，乖剌之意也。塗，泥也。睽音苦攜反。」</note>厥妖人生兩頭。下相攘善，妖亦同。人若六畜首目在下，
</p>
   </div>
   <pb n="1474"/>
   <div>
      <p>
茲謂亡上，正將變更。凡妖之作，以譴失正，各象其類。二首，下不壹也；足多，所任邪也；足少，下不勝任，或不任下也。凡下體生於上，不敬也；上體生於下，媟瀆也；生非其類，淫亂也；人生而大，上速成也；生而能言，好虛也。羣妖推此類，不改乃成凶也。」</p>
   </div>
   <div>
      <p>景帝二年九月，膠東下密人年七十餘，生角，角有毛。時膠東、膠西、濟南、齊四（主）〔王〕
      <note>四（主）〔王〕　景祐、殿本都作「王」。朱一新說作「王」是。</note>
有舉兵反謀，謀由吳王濞起，連楚、趙，凡七國。下密，縣居四齊之中；
      <note>[一]師古曰：「四齊即上所云膠東、膠西、濟南、齊也。本皆齊地，故謂之四齊。」</note>
角，兵象，上鄉者也；
      <note>[二]師古曰：「鄉讀曰嚮。次下亦同。」</note>
老人，吳王象也；年七十，七國象也。天戒若曰，人不當生角，猶諸侯不當舉兵以鄉京師也；禍從老人生，七國俱敗云。諸侯不寤，明年吳王先起，諸侯從之，七國俱滅。京房易傳曰：「冢宰專政，厥妖人生角。」</p>
   </div>
   <div>
      <p>成帝建始三年十月丁未，京師相驚，言大水至。渭水虒上小女陳持弓年九歲，
      <note>[一]師古曰：「虒上，地名也。音斯。」</note>
走入橫城門，入未央宮尚方掖門，殿門門衞戶者莫見，至句盾禁中而覺得。
      <note>[二]師古曰：「句盾，少府之署。覺得，事覺而見執得也。」</note>民以水相驚者，
</p>
   </div>
   <pb n="1475"/>
   <div>
      <p>
陰氣盛也。小女而入宮殿中者，下人將因女寵而居有宮室之象也。名曰持弓，有似周家檿弧之祥。易曰：「弧矢之利，以威天下。」
      <note>[三]師古曰：「下繫之辭也。」</note>
是時，帝母王太后弟鳳始為上將，秉國政，天知其後將威天下而入宮室，故象先見也。其後，王氏兄弟父子五侯秉權，至莽卒篡天下，蓋陳氏之後云。京房易傳曰：「妖言動衆，茲謂不信，路將亡人，司馬死。」</p>
   </div>
   <div>
      <p>成帝綏和二年八月庚申，鄭通里男子王襃
      <note>[一]師古曰：「鄭縣之通里。」</note>
衣絳衣小冠，帶劍入北司馬門殿東門，
      <note>[二]師古曰：「入北司馬門，又入殿之東門也。」</note>
上前殿，入非常室中，
      <note>[三]如淳曰：「殿上室名。」</note>
解帷組結佩之，
      <note>[四]師古曰：「組，綬類，所以係帷，又垂以為飾也。佩帶之。」</note>
招前殿署長業等曰：「天帝令我居此。」業等收縛考問，襃故公車大誰卒，
      <note>[五]應劭曰：「在司馬殿門掌讙呵者也。」服虔曰：「衞士之師也，著樊噲冠。」師古曰：「大誰者，主問非常之人，云姓名是誰也。而應氏乃以讙譁為義，云大讙呵，不當厥理。後之學者輒改此書誰字為讙，違本文矣。大誰本以誰何稱，因用名官，有大誰長。今此卒者，長所領士卒也。」</note>
病狂易，
      <note>[六]師古曰：「謂病狂而變易其常也。」</note>
不自知入宮狀，下獄死。是時王莽為大司馬，哀帝即位，莽乞骸骨就第，天知其必不退，故因是而見象也。姓名章服甚明，徑上前殿路寢，入室取組而佩之，稱天帝命，然時人莫察。後莽就國，天下冤之，哀帝徵莽還京師。明年帝崩，莽復為大司馬，因是而篡國。</p>
   </div>
   <pb n="1476"/>
   <div>
      <p>哀帝建平四年正月，民驚走，持稾或棷一枚，
      <note>[一]如淳曰：「棷，麻幹也。」師古曰：「稾，禾稈也，音工老反。棷音鄒，又音側九反。」</note>
傳相付與，曰行詔籌。道中相過逢多至千數，或被髮徒踐，
      <note>[二]師古曰：「徒踐，謂（徙）〔徒〕跣也。」
            
         
         謂（徙）〔徒〕跣也。　景祐、殿本都作「徒」。王先謙說作「徒」是。
      </note>
或夜折關，或踰牆入，或乘車騎奔馳，以置驛傳行，經歷郡國二十六，至京師。其夏，京師郡國民聚會里巷仟佰，設（祭）張博具，
      <note>設（祭）張博具，　錢大昭說閩本無「祭」字。朱一新說汪本無「祭」字。景祐本亦無。</note>
      
         <note>[三]師古曰：「博戲之具。」</note>
歌舞祠西王母，又傳書曰：「母告百姓，佩此書者不死。不信我言，視門樞下，當有白髮。」
      <note>[四]師古曰：「樞，門扇所由開閉者也，音昌于反。」</note>
至秋止。是時帝祖母傅太后驕，與政事，
      <note>[五]師古曰：「與讀曰豫。」</note>
故杜鄴對曰：「春秋災異，以指象為言語。籌，所以紀數。民，陰，水類也。水以東流為順走，而西行，反類逆上。象數度放溢，妄以相予，違忤民心之應也。西王母，婦人之稱。博弈，男子之事。於街巷仟伯，明離闑內，
      <note>[六]師古曰：「闑，門橛也，音魚列反。」</note>
與疆外。
      <note>[七]師古曰：「與讀曰預。」</note>
臨事盤樂，炕陽之意。白髮，衰年之象，體尊性弱，難理易亂。門，人之所由；樞，其要也。居人之所由，制持其要也。其明甚者。今外家丁、傅並侍帷幄，布於列位，有罪惡者不坐辜罰，亡功能者畢受官爵。皇甫、三桓，詩人所刺，春秋所譏，亡以甚此。
      <note>[八]師古曰：「皇甫，周卿士之字也。用后嬖寵，而處職位，詩人刺之。事見小雅十月之交篇。」</note>指象昭昭，以覺聖朝，柰何不
</p>
   </div>
   <pb n="1477"/>
   <div>
      <p>
應！」後哀帝崩，成帝母王太后臨朝，王莽為大司馬，誅滅丁、傅。一曰丁、傅所亂者小，此異乃王太后、莽之應云。</p>
   </div>
   <div>
      <p>隱公三年「二月己巳，日有食之」。穀梁傳曰，言日不言朔，食晦。公羊傳曰，食二日，董仲舒、劉向以為其後戎執天子之使，
      <note>[一]師古曰：「凡伯，周大夫也。隱七年，天王使凡伯來聘，戎伐凡伯于楚丘以歸。」</note>
鄭獲魯隱，
      <note>[二]師古曰：「公羊傳隱六年春鄭人來渝平。渝平，墮（城）〔成〕也。
            
         
         渝平，墮（城）〔成〕也。　景祐、殿、局本都作「成」。朱一新說「成」字是。
曰『吾成敗矣，吾與鄭人未有成』。狐壤之戰，隱公獲焉。何以不言戰？諱獲也。」</note>
滅戴，
      <note>[三]師古曰：「十年秋，宋人、蔡人、衞人伐戴，鄭伯伐取之。戴國，今外黃縣東南戴城是也。讀者多誤為載，故隨室置載州焉。」</note>
衞、魯、宋咸殺君。
      <note>[四]師古曰：「四年，衞州吁殺其君完。十一年，羽父使賊殺公于寪氏。桓二年春，宋督弒其君與夷。」</note>
左氏劉歆以為正月二日，燕、越之分野也。凡日所躔而有變，則分野之國失政者受之。
      <note>[五]師古曰：「躔，踐也，音纏。」</note>
人君能修政，共御厥罰，則災消而福至；
      <note>[六]師古曰：「共讀曰恭。御讀曰禦，又讀如本字。」</note>
不能，則災息而禍生。
      <note>[七]師古曰：「息謂蕃滋也。」</note>
故經書災而不記其故，蓋吉凶亡常，隨行而成禍福也。周衰，天子不班朔，
      <note>[八]師古曰：「班，布也。」</note>
魯曆不正，置閏不得其月，月大小不得其度。史記（曰）〔日〕食，
      <note>史記（曰）〔日〕食，　殿本作「日」。王先謙說作「日」是。</note>
或言朔而實非朔，或不言朔而實朔，或脫不書朔與日，皆官失之也。京房易傳曰：「亡師茲謂不御，厥異日食，其食也既，並食不一處。誅衆失理，茲謂生叛，厥食既，光散。縱畔茲謂不明，厥食先大雨三日，雨除而寒，寒即食。專祿不封，茲謂不安，厥食既，先日出而黑，光反外燭。
      <note>[九]韋昭曰：「中無光，四邊有明外燭。」</note>
君臣不通茲謂亡，厥蝕三既。同姓上侵，茲謂誣君，厥食四方有雲，中央無雲，其日大寒。公欲弱主位，茲謂不知，厥食中白青，四方赤，已食地震。諸侯相
</p>
   </div>
   <pb n="1480"/>
   <div>
      <p>
侵，茲謂不承，厥食三毀三復。君疾善，下謀上，茲謂亂，厥食既，先雨雹，殺走獸。弒君獲位茲謂逆，厥食既，先風雨折木，日赤。內臣外鄉茲謂背，
      <note>[一０]師古曰：「鄉讀曰嚮。」</note>
厥食食且雨，地中鳴。
      <note>[一一]韋昭曰：「地中有聲如鳴耳，或曰如狗子聲。」</note>
冢宰專政茲謂因，厥食先大風，食時日居雲中，四方亡雲。伯正越職，茲謂分威，
      <note>[一二]師古曰：「伯讀曰霸。正者，長帥之稱。」</note>
厥食日中分。諸侯爭美於上茲謂泰，厥食日傷月，食半，天營而鳴。
      <note>[一三]韋昭曰：「食半，謂食望也。」臣瓚曰：「月食半，謂食月之半也。月食常以望，不為異也。」</note>
賦不得茲謂竭，厥食星隨而下。受命之臣專征云試，厥食雖侵光猶明，
      <note>[一四]師古曰：「試，用也，自擅意也。一說試與弒同，謂欲弒君。」</note>
若文王臣獨誅紂矣。
      <note>[一五]韋昭曰：「是時紂臣尚未欲誅紂，獨文王之臣欲誅之。」</note>
小人順受命者征其君云殺，厥食五色，至大寒隕霜，
      <note>[一六]師古曰：「殺亦讀曰弒。」</note>
若紂臣順武王而誅紂矣。
      <note>[一七]韋昭曰：「紂惡益甚，其臣欲順武王而誅紂。」</note>
諸侯更制茲謂叛，
      <note>[一八]師古曰：「更，改也。」</note>
厥食三復三食，食已而風，地動。適讓庶茲謂生欲，
      <note>[一九]師古曰：「適讀曰嫡。」</note>
厥食日失位，光晻晻，月形見。
      <note>[二０]師古曰：「晻音烏感反。見音胡電反。」</note>
酒亡節茲謂荒，厥蝕乍青乍黑乍赤，明日大雨，發霧而寒。」凡食二十占，其形二十有四，改之輒除；不改三年，三年不改六年，六年不改九年。推隱三年之食，貫中央，上下竟而黑，臣弒從中成之形也。後衞州吁弒君而立。</p>
   </div>
   <pb n="1482"/>
   <div>
      <p>桓公三年「七月壬辰朔，日有食之，既」。董仲舒、劉向以為前事已大，後事將至者又大，則既。先是魯、宋弒君，魯又成宋亂，易許田，亡事天子之心；楚僭稱王。後鄭岠王師，射桓王，
      <note>[一]師古曰：「並已解於上。」</note>
又二君相篡。
      <note>[二]師古曰：「謂厲公奔蔡而昭公入，高渠彌殺昭公而立子亹。」</note>
劉歆以為六月，趙與晉分。
      <note>[三]晉灼曰：「周之六月，今之四月，始去畢而入參。參，晉分也。畢，趙也。日行去趙遠，入晉分多，故曰與。計二十八宿，分其次，度其月，及所屬，下皆以為例。」</note>
先是，晉曲沃伯再弒晉侯，
      <note>[四]師古曰：「曲沃伯，本桓叔成師之封號也，其後遂繼襲焉。魯惠公三十年，大夫潘父殺昭侯而納成師，不克，晉人立孝侯。惠之四十五年，成師之子曲沃莊伯伐翼，殺孝侯也。」</note>
是歲晉大亂，
      <note>[五]師古曰：「桓三年，莊伯之子曲沃武公伐翼，逐翼侯于汾隰，夜獲而殺之。」</note>
滅其宗國。
      <note>[六]師古曰：「桓八年，曲沃武公滅翼，遂并其國。」</note>
京房易傳以為桓三年日食貫中央，上下竟而黃，臣弒而不卒之形也。後楚嚴稱王，兼地千里。
      <note>[七]師古曰：「楚武王荊尸久已見傳，今此言莊始稱王，未詳其說。」</note>
      </p>
   </div>
   <div>
      <p>十七年「十月朔，日有食之」。穀梁傳曰，言朔不言日，食二日也。劉向以為是時衞侯朔有罪出奔齊，
      <note>[一]師古曰：「朔，衞惠公也。桓十六年經書『衞侯朔出奔齊』。公羊傳曰『得罪乎天子』，穀梁傳曰『天子召而不往也』。」</note>
天子更立衞君。
      <note>[二]師古曰：「謂公子黔牟。」</note>
朔藉助五國，舉兵伐之而自立，王命遂壞。
      <note>[三]師古曰：「莊五年冬，公會齊人、宋人、陳人、蔡人伐衞。莊六年春，王人子突救衞，夏，衞侯朔入，放公子黔牟于周，是也。」</note>魯夫人淫失
</p>
   </div>
   <pb n="1483"/>
   <div>
      <p>
於齊，卒殺威公。
      <note>[四]師古曰：「失讀曰佚。」</note>
董仲舒以為言朔不言日，惡魯桓且有夫人之禍，將不終日也。劉歆以為楚、鄭分。</p>
   </div>
   <div>
      <p>嚴公十八年「三月，日有食之」。穀梁傳曰，不言日，不言朔，夜食。
      <note>[一]張晏曰：「日夜食，則無景。立六尺木不見其景，以此為候。」</note>
史推合朔在夜，明旦日食而出，出而解，
      <note>[二]孟康曰：「夜食地中，出而止。」</note>
是為夜食。劉向以為夜食者，陰因日明之衰而奪其光，象周天子不明，齊桓將奪其威，專會諸侯而行伯道。
      <note>[三]師古曰：「伯讀曰霸。」</note>
其後遂九合諸侯，
      <note>[四]師古曰：「解在郊祀志。」</note>
天子使世子會之，
      <note>[五]師古曰：「僖五年，齊侯、宋公、陳侯、衞侯、鄭伯、許男、曹伯會王太子于首止是。」</note>
此其效也。公羊傳曰食晦。董仲舒以為宿在東壁，魯象也。後公子慶父、叔牙果通於夫人以劫公。劉歆以為晦魯、衞分。</p>
   </div>
   <pb n="1484"/>
   <div>
      <p>二十五年「六月辛未朔，日有食之」。董仲舒以為宿在畢，主邊兵夷狄象也。後狄滅邢、衞。
      <note>[一]師古曰：「春秋閔元年狄伐邢，二年狄滅衞，其後並為齊所立，而邢遷于夷儀，衞遷于楚丘。」</note>
劉歆以為五月二日魯、趙分。</p>
   </div>
   <div>
      <p>二十六年「十二月癸亥朔，日有食之」。董仲舒以為宿在心，心為明堂，文武之道廢，中國不絕若綫之象也。
      <note>[一]師古曰：「綫，縷也，音先箭反。」</note>
劉向以為時戎侵曹，
      <note>[二]師古曰：「事在莊二十四年。」</note>
魯夫人淫於慶父、叔牙，將以弒君，故比年再蝕以見戒。
      <note>[三]師古曰：「比，頻也。見，顯也。」</note>
劉歆以為十月二日楚、鄭分。</p>
   </div>
   <div>
      <p>三十年「九月庚午朔，日有食之」。董仲舒、劉向以為後魯二君弒，
      <note>[一]師古曰：「謂子般為圉人所殺，閔公為卜齮所殺也。」</note>
夫人誅，
      <note>[二]師古曰：「哀姜為齊人所殺。」</note>
兩弟死，
      <note>[三]師古曰：「謂叔牙及慶父也。」</note>
狄滅邢，
      <note>[四]師古曰：「已解於上。」</note>
徐取舒，
      <note>[五]師古曰：「僖三年，徐人取舒。舒，國名也，在廬江舒縣也。」</note>
晉殺世子，
      <note>[六]師古曰：「僖五年，晉侯殺其太子申生。」</note>
楚滅弦。
      <note>[七]師古曰：「僖五年，楚人滅弦。弦，國名也，在弋陽。」</note>
劉歆以為八月秦、周分。</p>
   </div>
   <pb n="1485"/>
   <div>
      <p>僖公五年「九月戊申朔，日有食之」。董仲舒、劉向以為先是齊桓行伯，江、黃自至，
      <note>[一]師古曰：「伯讀曰霸。江、黃，二國名也。僖二年，齊侯、宋公、江人、黃人盟于貫。傳曰『服江、黃也』。江國在汝南安陽縣，黃國在弋陽縣。」</note>
南服彊楚。
      <note>[二]師古曰：「僖四年，齊侯以諸侯之師侵蔡，遂伐楚，盟于邵陵。」</note>
其後不內自正，而外執陳大夫，則陳、楚不附，
      <note>[三]師古曰：「邵陵盟後，以陳轅濤塗為誤軍而執之，陳不服罪，故伐之。楚自是不復通。」</note>
鄭伯逃盟，
      <note>[四]師古曰：「僖五年秋，齊侯與諸侯盟于首止，鄭伯逃歸不盟。」</note>
諸侯將不從桓政，故天見戒。其後晉滅虢，
      <note>[五]師古曰：「事在僖五年。」</note>
楚（國）〔圍〕許，
      <note>楚（國）〔圍〕許，　景祐、殿、局本都作「圍」。朱一新說作「圍」是。</note>
諸侯伐鄭，
      <note>[六]師古曰：「事並在僖六年。」</note>
晉弒二君，
      <note>[七]師古曰：「謂里克弒奚齊及卓子。」</note>
狄滅溫，
      <note>[八]師古曰：「溫，周邑也。僖十年，狄滅之。」</note>
楚伐黃，
      <note>[九]師古曰：「僖十一年，黃不歸楚貢，故伐之。」</note>
桓不能救。劉歆以為七月秦、晉分。</p>
   </div>
   <pb n="1486"/>
   <div>
      <p>十二年「三月庚午（朔），
      <note>三月庚午（朔），　王引之說「朔」衍字，檢左氏、公羊、穀梁皆無「朔」字。</note>
日有食之」。董仲舒、劉向以為是時楚滅黃，
      <note>[一]師古曰：「事在十二年夏。」</note>
狄侵衞、鄭，
      <note>[二]師古曰：「僖十三年狄侵衞，十四年狄侵鄭。」</note>
莒滅杞。
      <note>[三]師古曰：「僖十四年諸侯城緣陵。公羊傳曰：『曷為城？杞滅也。孰滅之？蓋徐、莒也。』」</note>
劉歆以為三月齊、衞分。</p>
   </div>
   <div>
      <p>十五年「五月，日有食之」。劉向以為象晉文公將行伯道，
      <note>[一]師古曰：「伯讀曰霸。」</note>
後遂伐衞，執曹伯，敗楚城濮，
      <note>[二]師古曰：「事並在二十八年。」</note>
再會諸侯，
      <note>[三]師古曰：「二十八年五月盟于踐土，冬會于溫。」</note>
召天王而朝之，
      <note>[四]師古曰：「晉侯不欲就朝王，故召王使來。經書『天王狩于河陽』。」</note>
此其效也。日食者臣之惡也，夜食者掩其罪也，以為上亡明王，桓、文能行伯道，攘夷狄，安中國，
      <note>[五]師古曰：「伯讀曰霸。攘，卻也。」</note>
雖不正猶可，蓋春秋實與而文不與之義也。董仲舒以為後秦獲晉侯，
      <note>[六]師古曰：「晉侯，夷吾也。僖十五年十一月，晉侯及秦伯戰于韓，秦獲晉侯以歸也。」</note>
齊滅項，
      <note>[七]師古曰：「事在公羊傳僖十七年。項國，今項城縣是也。」</note>
楚敗徐于婁林。
      <note>[八]師古曰：「事在僖十五年冬。婁林，徐地。」</note>
劉歆以為二月朔齊、越分。</p>
   </div>
   <pb n="1487"/>
   <div>
      <p>文公元年「二月癸亥，日有食之」。董仲舒、劉向以為先是大夫始執國政，
      <note>[一]師古曰：「謂東門襄仲也。」</note>
公子遂如京師，
      <note>[二]師古曰：「事在僖三十年，報宰周公之聘。」</note>
後楚世子商臣殺父，齊公子商人弒君，皆自立，
      <note>[三]師古曰：「已解於上。」</note>
宋子哀出奔，
      <note>[四]師古曰：「宋子哀，宋卿高哀也。不義宋公，而來奔魯。事在文十四年。」</note>
晉滅江，
      <note>[五]師古曰：「春秋文四年『楚人滅江』，今此云晉，未詳其說。」</note>
楚滅六，
      <note>[六]師古曰：「六，國名也，在廬江六縣。文五年楚人滅之。」</note>
大夫公孫敖、叔彭生並專會盟。
      <note>[七]師古曰：「文七年冬公孫敖如莒莅盟，十一年叔彭生會郤缺于承匡。公孫敖，孟穆伯；叔彭生，叔仲惠伯也。」</note>
劉歆以為正月朔燕、越分。</p>
   </div>
   <div>
      <p>十五年「六月辛丑朔，日有食之」。董仲舒、劉向以為後宋、齊、莒、晉、鄭八年之間五君殺死，
      <note>[一]師古曰：「文十六年宋弒其君杵臼，十八年夏齊人弒其君商人，冬莒弒其君庶其，宣二年晉趙盾弒其君夷皋，四年鄭公子歸生弒其君夷也。」</note>（夷）〔楚〕滅舒蓼。
      <note>（夷）〔楚〕滅舒蓼。　景祐、殿本都作「楚」。</note>
劉歆以為四月二日魯、衞分。</p>
   </div>
   <pb n="1488"/>
   <div>
      <p>宣公八年「七月甲子，日有食之，既」。董仲舒、劉向以為先是楚商臣弒父而立，至于嚴王遂彊。諸夏大國唯有齊、晉，齊、晉新有篡弒之禍，內皆未安，故楚乘弱橫行，八年之間六侵伐而一滅國；
      <note>[一]師古曰：「六侵伐者，謂宣元年侵陳，三年侵鄭，四年伐鄭，五年伐鄭，六年伐鄭，八年伐陳也。一滅國者，謂八年滅舒蓼也。」</note>
伐陸渾戎，觀兵周室；
      <note>[二]師古曰：「宣三年『楚子伐陸渾之戎，遂至于洛，觀兵于周疆』。觀兵者，示威武也。」</note>
後又入鄭，鄭伯肉袒謝罪；北敗晉師于邲，流血色水；
      <note>[三]師古曰：「事並在十二年。邲，鄭地，色水，謂血流入水而變水之色也。邲音蒲必反。」</note>
圍宋九月，析骸而炊之。
      <note>[四]師古曰：「事在十五年。炊，爨也。言無薪樵，示困之甚也。」</note>
劉歆以為十月二日楚、鄭分。</p>
   </div>
   <div>
      <p>十年「四月丙辰，日有食之」。董仲舒、劉向以為後陳夏徵舒弒其君，
      <note>[一]師古曰：「弒靈公也。事在十年。」</note>
楚滅蕭，
      <note>[二]師古曰：「蕭，宋附庸國也。事在十二年。」</note>
晉滅二國，
      <note>[三]師古曰：「謂十五年滅赤狄潞氏，十六年滅赤狄甲氏。」</note>
王札子殺召伯、毛伯。
      <note>[四]師古曰：「事在十五年。」</note>
劉歆以為二月魯、衞分。</p>
   </div>
   <div>
      <p>十七年「六月癸卯，日有食之」。董仲舒、劉向以為後邾支解鄫子，
      <note>[一]師古曰：「十八年，邾人戕鄫子于鄫，支解而節斷之，謂解其四支，斷其骨節。」</note>晉敗王師于貿
</p>
   </div>
   <pb n="1489"/>
   <div>
      <p>
戎，
      <note>[二]師古曰：「事在成元年。」</note>
敗齊于鞌。
      <note>[三]師古曰：「事在成二年。」</note>
劉歆以為三月晦朓魯、衞分。
      <note>[四]服虔曰：「朓，相覜也。日晦食為朓。」臣瓚曰：「志云晦而月見西方曰朓，以此名之，非日食晦之名也。」師古曰：「朓音佗了反。」</note>
      </p>
   </div>
   <div>
      <p>成公十六年「六月丙寅朔，日有食之」。董仲舒、劉向以為後晉敗楚、鄭于鄢陵，
      <note>[一]師古曰：「事在十六年。鄢陵，鄭地。」</note>
執魯侯。
      <note>[二]師古曰：「已解於上。」</note>
劉歆以為四月二日魯、衞分。</p>
   </div>
   <div>
      <p>十七年「十二月丁巳朔，日有食之」。董仲舒、劉向以為後楚滅舒庸，
      <note>[一]師古曰：「事在十七年日食之後。舒庸，蓋羣舒之一種，楚與國也。」</note>
晉弒其君，
      <note>[二]師古曰：「謂厲公也。事在十八年。」</note>
宋魚石因楚奪君邑，
      <note>[三]師古曰：「魚石，宋大夫也，十五年出奔楚，至十八年楚伐宋，取彭城而納之。」</note>
莒滅鄫，齊滅萊，
      <note>[四]師古曰：「事並在襄六年。鄫、萊皆小國。」</note>
鄭伯弒死。
      <note>[五]師古曰：「鄭僖公也，襄七年會于鄬，其大夫子駟使賊夜殺之，而以虐疾赴。鄬音蒍。」</note>
劉歆以為九月周、楚分。</p>
   </div>
   <pb n="1490"/>
   <div>
      <p>襄公十四年「二月乙未朔，日有食之」。董仲舒、劉向以為後衞大夫孫、甯共逐獻公，立孫剽。
      <note>[一]孟康曰：「剽音驃。」師古曰：「孫林父、甯殖逐獻公，襄十四年四月出奔齊，而立剽。剽，穆公之孫也。剽又音匹妙反。」</note>
劉歆以為前年十二月二日宋、燕分。</p>
   </div>
   <div>
      <p>十五年「八月丁巳〔朔〕，
      <note>十五年八月丁巳〔朔〕，　錢大昭說閩本有「朔」字。按景祐本有。</note>
日有食之」。董仲舒、劉向以為先是晉為雞澤之會，諸侯盟，又大夫盟，後為溴梁之會，諸侯在而大夫獨相與盟，
      <note>[一]師古曰：「並已解於上。」</note>
君若綴斿，不得舉手。
      <note>[二]應劭曰：「斿，旌旗之流，隨風動搖也。」師古曰：「言為下所執，隨人東西也。」</note>
劉歆以為五月二日魯、趙分。</p>
   </div>
   <div>
      <p>二十年「十月丙辰朔，日有食之」。董仲舒以為陳慶虎、慶寅蔽君之明，
      <note>[一]師古曰：「二慶，並陳大夫也。襄二十年，陳侯之弟黃出奔楚，將出，呼於國曰：『慶氏無道，求專陳國，暴蔑其君，而去其親，五年不滅，是無天也。』」</note>
邾庶其有叛心，
      <note>[二]師古曰：「庶其，邾大夫。」</note>
後庶其以漆、閭丘來奔，
      <note>[三]師古曰：「事在二十一年。漆及閭丘，邾之二邑。」</note>
陳殺二慶。
      <note>[四]師古曰：「二十三年，陳侯如楚，公子黃訴二慶。楚人召之，慶氏以陳叛楚，屈建從陳侯圍陳，遂殺二慶也。」</note>
劉歆以為八月秦、周分。</p>
   </div>
   <pb n="1491"/>
   <div>
      <p>二十一年「九月庚戌朔，日有食之」。董仲舒以為晉欒盈將犯君，後入于曲沃。
      <note>[一]師古曰：「已解於上。」</note>
劉歆以為七月秦、晉分。</p>
   </div>
   <div>
      <p>「十月庚辰朔，日有食之」。董仲舒以為宿在軫、角，楚大國象也。後楚屈氏譖殺公子追舒，
      <note>[一]師古曰：「公子追舒，楚令尹子南也。二十二年，楚殺之。」</note>
齊慶封脅君亂國。
      <note>[二]師古曰：「慶封，齊大夫也。二十七年，使盧蒲嫳帥甲攻崔氏，殺成及彊，盡俘其家。崔杼縊而死，自是慶封當國，專執政也。」</note>
劉歆以為八月秦、周分。</p>
   </div>
   <div>
      <p>二十三年「二月癸酉朔，日有食之」。董仲舒以為後衞侯入陳儀，
      <note>[一]師古曰：「衞侯衎也，前為孫、甯所逐，二十五年入于陳儀。陳儀，衞邑。左傳云夷儀。」</note>
甯喜弒其君剽。
      <note>[二]師古曰：「二十六年，甯喜殺剽，而衎入于衞。甯喜，殖子也。」</note>
劉歆以為前年十二月二日宋、燕分。</p>
   </div>
   <div>
      <p>二十四年「七月甲子朔，日有食之，既」。劉歆以為五月魯、趙分。</p>
   </div>
   <div>
      <p>「八月癸巳朔，日有食之」。董仲舒以為比食又既，
      <note>[一]師古曰：「比，頻也。」</note>
象陽將絕，
      <note>[二]孟康曰：「陽，君也。」</note>夷狄主上國之象
</p>
   </div>
   <pb n="1492"/>
   <div>
      <p>
也。後六君弒，
      <note>[三]師古曰：「謂二十五年齊崔杼殺其君光，二十六年衞甯喜弒其君剽，二十九年閽殺吳子餘祭，三十年蔡太子班弒其君固，三十一年莒人弒其君密州，昭元年楚令尹子圍入問王疾，縊而殺之。」</note>
楚子果從諸侯伐鄭，
      <note>[四]師古曰：「二十四年冬，楚子、蔡侯、陳侯、許男伐鄭。」</note>
滅舒鳩，
      <note>[五]師古曰：「二十五年，楚屈建帥師滅舒鳩。舒鳩亦羣舒一種。」</note>
魯往朝之，
      <note>[六]師古曰：「二十八年，公如楚。」</note>
卒主中國，
      <note>[七]師古曰：「謂楚靈王以昭四年與諸侯會于申。」</note>
伐吳討慶封。
      <note>[八]師古曰：「慶封以二十八年為慶舍之難自齊出奔魯，遂奔吳。至申之會，楚靈王伐吳，執慶封而殺之。」</note>
劉歆以為六月晉、趙分。</p>
   </div>
   <div>
      <p>二十七年「十二月乙亥朔，日有食之」。董仲舒以為禮義將大滅絕之象也。時吳子好勇，使刑人守門；
      <note>[一]師古曰：「吳子即餘祭也。刑人，閽者。」</note>
蔡侯通於世子之妻；
      <note>[二]師古曰：「即蔡侯固，為太子所殺者也。」</note>
莒不早立嗣。
      <note>[三]師古曰：「即密州也，生去疾及展輿，既立展輿又廢之。」</note>
後閽戕吳子，
      <note>[四]師古曰：「戕，傷也。它國臣來弒君曰戕。音牆。」</note>
蔡世子般弒其父，莒人亦弒君而庶子爭。
      <note>[五]師古曰：「展輿因國人攻其父而殺之。展輿即位，去疾奔齊。明年去疾入而展輿出奔吳。並非嫡嗣，故云庶子爭。」</note>
劉向以為自二十年至此歲，八年間日食七作，禍亂將重起，
      <note>[六]師古曰：「重音直用反。」</note>
故天仍見戒也。
      <note>[七]師古曰：「仍，頻也。」</note>
後齊崔杼弒君，
      <note>[八]師古曰：「已解於上。」</note>
宋殺世子，
      <note>[九]師古曰：「宋平公太子痤也。事在二十六年。」</note>
北燕伯出奔，
      <note>[一０]孟康曰：「有南燕，故言北燕，南燕姞姓，北燕姬姓也。」師古曰：「昭三年『北燕伯款出奔齊』。」</note>
鄭大夫自外入而篡位，
      <note>[一一]師古曰：「謂伯有也。已解於上。」</note>
指略如董仲舒。劉歆以為九月周、楚分。</p>
   </div>
   <pb n="1493"/>
   <div>
      <p>昭公七年「四月甲辰朔，日有食之」。董仲舒、劉向以為先是楚靈王弒君而立，會諸侯，
      <note>[一]師古曰：「已解於上。」</note>
執徐子，滅賴，
      <note>[二]師古曰：「申之會，楚人執徐子，遂滅賴。」</note>
後陳公子招殺世子，
      <note>[三]師古曰：「招，成公子，哀公弟也。昭八年，經書『陳侯之弟招殺陳太子偃師』。偃師即哀公之子也。招音韶。」</note>
楚因而滅之，
      <note>[四]師古曰：「偃師之死，哀公縊。其九月，楚公子棄疾奉偃師之子孫吳圍陳，遂滅之。」</note>
又滅蔡，
      <note>[五]師古曰：「十一年，楚師滅蔡也。執太子有以歸，用之。」</note>
後靈王亦弒死。
      <note>[六]師古曰：「十三年，楚公子比弒其君虔于乾谿是也。」</note>
劉歆以為二月魯、衞分。傳曰晉侯問於士文伯曰：「誰將當日食？」
      <note>[七]師古曰：「士文伯，晉大夫伯瑕。」</note>
對曰：「魯、衞惡之，衞大魯小。」公曰：「何故？」對曰：「去衞地，如魯地，於是有災，其衞君乎？魯將上卿。」
</p>
   </div>
   <pb n="1494"/>
   <div>
      <p>
是歲，八月衞襄公卒，十一月魯季孫宿卒。晉侯謂士文伯曰：「吾所問日食從矣，可常乎？」
      <note>[八]師古曰：「從，謂如士文伯之言也。可常，謂常可以此占之（下）〔不〕。」
            
         
         謂常可以此占之（下）〔不〕。　景祐、殿本都作「不」。
      </note>
對曰：「不可。六物不同，民心不壹，事序不類，官職不則，同始異終，胡可常也？詩曰：『或宴宴居息，或盡詩事國。』
      <note>[九]如淳曰：「如，古悴字也。」師古曰：「小雅北山之詩也。宴宴，安息之貌也。盡悴，言盡力而悴病也。」</note>
其異終也如是。」公曰：「何謂六物？」對曰：「歲、時、日、月、星、辰是謂。」公曰：「何謂辰？」對曰：「日月之會是謂。」公曰：「詩所謂『此日而食，于何不臧』，何也？」
      <note>[一０]師古曰：「小雅十月之交之詩也。臧，善也。」</note>
對曰：「不善政之謂也。國無政，不用善，則自取適于日月之災。
      <note>[一一]師古曰：「適讀曰讁。」</note>
故政不可不慎也，務三而已：一曰擇人，二曰因民，三曰從時。」此推日食之占循變復之要也。易曰：「縣象著明，莫大於日月。」
      <note>[一二]師古曰：「上繫之辭也。」</note>
是故聖人重之，載于三經。
      <note>[一三]師古曰：「謂易、詩、春秋。」</note>
於易在豐之震曰：「豐其沛，日中見昧，折其右肱，亡咎。」
      <note>[一四]服虔曰：「日中而昏也。」師古曰：「此豐卦九三爻辭也，言遇此災，則當退去右肱之臣，乃免咎。」</note>
於詩十月之交，則著卿士、司徒，下至趣馬、師氏，咸非其材。
      <note>[一五]師古曰：「十月之交詩曰：『皇父卿士，番維司徒。橜維趣馬，禹維師氏，豔妻煽方處。』司徒，地官卿也，掌邦教。趣馬，中士也，掌王馬之政。師氏，中大夫也，掌司朝得失之事。番、橜、禹，皆氏也。美色曰豔。豔妻，襃姒也。豔或作閻，閻亦嬪妾之姓也。煽，熾也。詩人刺王淫於色，故皇父之徒皆用后寵而處職位，不以德選也。趣音千后反。橜音居衞反。禹音居禹反。番音扶元反。」</note>
同於右肱之所折，協於三務之所擇，明小人乘君子，陰侵陽之原也。</p>
   </div>
   <pb n="1495"/>
   <div>
      <p>十五年「六月丁巳朔，日有食之」。劉歆以為三月魯、衞分。</p>
   </div>
   <div>
      <p>十七年「六月甲戌朔，日有食之」。董仲舒以為時宿在畢，晉國象也。晉厲公誅四大夫，失衆心，以弒死。
      <note>[一]師古曰：「四大夫，謂三郤及胥童也。胥童非厲公所誅，以導亂而死，故總書四大夫。厲公竟為欒書、中行偃所殺。」</note>
後莫敢復責大夫，六卿遂相與比周，專晉國，君還事之。
      <note>[二]師古曰：「六卿謂范氏、中行氏、智氏、韓、魏、趙也。」</note>
日比再食，其事在春秋後，故不載於經。劉歆以為魯、趙分。左氏傳平子曰：
      <note>[三]師古曰：「季平子。」</note>
「唯正月朔，慝未作，日有食之，於是乎天子不舉，伐鼓於社，諸侯用幣於社，伐鼓於朝，禮也。其餘則否。」太史
</p>
   </div>
   <pb n="1496"/>
   <div>
      <p>
曰：「在此月也，日過分而未至，三辰有災，百官降物，君不舉，避移時，樂奏鼓，祝用幣，史用辭，嗇夫馳，庶人走，此月朔之謂也。當夏四月，是謂孟夏。」說曰：正月謂周六月，夏四月，正陽純乾之月也。慝謂陰爻也，冬至陽爻起初，故曰復。至建巳之月為純乾，亡陰爻，而陰侵陽，為災重，故伐鼓用幣，責陰之禮。降物，素服也。不舉，去樂也。避移時，避正堂，須時移災復也。嗇夫，掌幣吏。庶人，其徒役也。劉歆以為六月二日魯、趙分。</p>
   </div>
   <div>
      <p>二十一年「七月壬午朔，日有食之」。董仲舒以為周景王老，劉子、單子專權，
      <note>[一]師古曰：「已解於上。」</note>
蔡侯朱驕，君臣不說之象也。
      <note>[二]師古曰：「蔡侯朱，蔡平公之子。說讀曰悅。」</note>
後蔡侯朱果出奔，
      <note>[三]師古曰：「昭二十一年出奔楚。」</note>
劉子、單子立王猛。劉歆以為五月二日魯、趙分。</p>
   </div>
   <div>
      <p>二十二年「十二月癸酉朔，日有食之」。董仲舒以為宿在心，天子之象也。後尹氏立王子
</p>
   </div>
   <pb n="1497"/>
   <div>
      <p>
朝，天王居于狄泉。
      <note>[一]師古曰：「天王，敬王也，避子朝之難，故居狄泉。」</note>
劉歆以為十月楚、鄭分。</p>
   </div>
   <div>
      <p>二十四年「五月乙未朔，日有食之」。董仲舒以為宿在胃，魯象也。後昭公為季氏所逐。劉向以為自十五年至此歲，十年間天戒七見，人君猶不寤。後楚殺戎蠻子，
      <note>[一]師古曰：「昭十六年楚子誘戎蠻子殺之。戎蠻國在河南新城縣。」</note>
晉滅陸渾戎，
      <note>[二]師古曰：「十七年晉荀吳帥師滅陸渾之戎。其地今陸渾縣是也。」</note>
盜殺衞侯兄，
      <note>[三]師古曰：「衞靈公兄也，名縶，二十年為齊豹所殺。以豹不義，故貶稱盜，所謂求名而不得。」</note>
蔡、莒之君出奔，
      <note>[四]師古曰：「蔡君，即朱也。莒君，莒子庚與也，二十三年出奔魯。」</note>
吳滅巢，
      <note>[五]師古曰：「二十四年吳滅巢。巢，吳、楚間小國，即居巢城是也。」</note>
公子光殺王僚，
      <note>[六]師古曰：「事在二十七年。」</note>
宋三臣以邑叛其君。
      <note>[七]師古曰：「二十一年，宋華亥、向寧、華定入于宋南里以叛是也。」</note>
它如仲舒。劉歆以為二日魯、趙分。是月斗建辰。左氏傳梓慎曰：「將大水。」
      <note>[八]師古曰：「梓慎，魯大夫。」</note>
昭子曰：「旱也。
      <note>[九]師古曰：「叔孫昭子。」</note>
日過分而陽猶不克，克必甚，能無旱乎！
      <note>[一０]孟康曰：「謂春分後陰多陽少，為不克。陽勝則盛，故言甚。」</note>
陽不克，莫將積聚也。」
      <note>[一一]蘇林曰：「莫，莫爾不勝，為積聚也。」</note>
是歲秋，大雩，旱也。二至二分，日有食之，不為災。日月之行也，春秋分日夜等，故同道；冬夏至長短極，故相過。相過同道而食輕，不為大災，水旱而已。</p>
   </div>
   <pb n="1498"/>
   <div>
      <p>三十一年「十二月辛亥朔，日有食之」。董仲舒以為宿在心，天子象也。時京師微弱，後諸侯果相率而城周，
      <note>[一]師古曰：「定元年，晉魏舒合諸侯之大夫于狄泉以城周是也。」</note>
宋中幾亡尊天子之心，而不衰城。
      <note>[二]師古曰：「中幾，宋大夫。衰城，謂以差次受功賦也。衰音初為反。一曰，衰讀曰蓑。蓑城，謂以草覆城也。蓑音先和反。中讀曰仲。」</note>
劉向以為時吳滅徐，
      <note>[三]師古曰：「事在昭三十年。」</note>
而蔡滅沈，
      <note>[四]師古曰：「定四年蔡公孫姓帥師滅沈。」</note>
楚圍蔡，吳敗楚入郢，昭王走出。
      <note>[五]師古曰：「事並在定四年。」</note>
劉歆以為二日宋、燕分。</p>
   </div>
   <div>
      <p>定公五年「三月辛亥朔，日有食之」。董仲舒、劉向以為後鄭滅許，
      <note>[一]師古曰：「六年鄭游速帥師滅許，以許男斯歸。」</note>
魯陽虎作亂，竊寶玉大弓，季桓子退仲尼，宋三臣以邑叛。
      <note>[二]師古曰：「已解於上。」</note>
劉歆以為正月二日燕、趙分。</p>
   </div>
   <pb n="1499"/>
   <div>
      <p>十二年「十一月丙寅朔，日有食之」。董仲舒、劉向以為後晉三大夫以邑叛，薛弒其君，
      <note>[一]師古曰：「十三年，晉趙鞅入于晉陽以叛，荀寅、士吉射入朝歌以叛，薛殺其君比。」</note>
楚滅頓、胡，
      <note>[二]師古曰：「十四年，楚公子結帥師滅頓，以頓子牂歸。十五年，楚人滅胡，以胡子豹歸。」</note>
越敗吳，
      <note>[三]師古曰：「十四年五月於越敗吳于檇李是也。檇音醉。」</note>
衞逐世子。
      <note>[四]師古曰：「十四年，衞太子蒯瞶出奔宋。」</note>
劉歆以為十二月二日楚、鄭分。</p>
   </div>
   <div>
      <p>十五年「八月庚辰朔，日有食之」。董仲舒以為宿在柳，周室大壞，夷狄主諸夏之象也。明年，中國諸侯果累累從楚而圍蔡，
      <note>[一]師古曰：「哀元年楚子、陳侯、隨侯、許男圍蔡是也。累讀曰纍。纍，不絕之貌。」</note>
蔡恐，遷于州來。
      <note>[二]師古曰：「哀二年十一月，蔡遷于州來。州來，楚邑，今下蔡縣是。」</note>
晉人執戎蠻子歸于楚，
      <note>[三]師古曰：「哀公四年，晉人執戎蠻子赤歸于楚。」</note>
京師楚也。
      <note>[四]師古曰：「言以楚為京師。」</note>
劉向以為盜殺蔡侯，
      <note>[五]師古曰：「哀四年，蔡公孫翩殺蔡侯申。翩非大夫，故賤之而書盜。」</note>
齊陳乞弒其君而立陽生，
      <note>[六]師古曰：「哀六年齊陳乞弒其君荼。荼即景公之子也。陽生，荼之兄，即悼公也。荼音塗。」</note>
孔子終不用。劉歆以為六月晉、趙分。</p>
   </div>
   <pb n="1500"/>
   <div>
      <p>哀公十四年「五月庚申朔，日有食之」。在獲麟後。劉歆以為三月二日齊、衞分。</p>
   </div>
   <div>
      <p>凡春秋十二公，二百四十二年，日食三十六。穀梁以為朔二十六，晦七，夜二，二日一。公羊以為朔二十七，二日七，晦二。左氏以為朔十六，二日十八，晦一，不書日者二。</p>
   </div>
   <div>
      <p>高帝三年十月甲戌晦，日有食之，在斗二十度，燕地也。後二年，燕王臧荼反，誅，立盧綰為燕王，後又反，敗。</p>
   </div>
   <div>
      <p>十一月癸卯晦，日有食之，在虛三度，齊地也。後二年，齊王韓信徙為楚王，明年廢為列侯，後又反，誅。</p>
   </div>
   <div>
      <p>九年六月乙未晦，日有食之，既，在張十三度。</p>
   </div>
   <div>
      <p>惠帝七年正月辛丑朔，日有食之，在危十三度。谷永以為歲首正月朔日，是為三朝，尊者惡之。</p>
   </div>
   <div>
      <p>五月丁卯，先晦一日，日有食之，幾盡，
      <note>[一]師古曰：「幾音鉅依反。後皆類此。」</note>
在七星初。劉向以為五月微陰始起而犯至陽，其占重。至其八月，宮車晏駕，有呂氏詐置嗣君之害。京房易傳曰：「凡日食不以晦朔者，名曰薄。人君誅將不以理，或賊臣將暴起，日月雖不同宿，陰氣盛，薄日光也。」</p>
   </div>
   <pb n="1501"/>
   <div>
      <p>高后二年六月丙戌晦，日有食之。</p>
   </div>
   <div>
      <p>七年正月己丑晦，日有食之，既，在營室九度，為宮室中。時高后惡之，曰：「此為我也！」明年應。
      <note>[一]師古曰：「謂高后崩也。」</note>
      </p>
   </div>
   <div>
      <p>文帝二年十一月癸卯晦，日有食之，在婺女一度。</p>
   </div>
   <div>
      <p>三年十月丁酉晦，日有食之，在斗二十（三）〔二〕度。
      <note>在斗二十（三）〔二〕度。　錢大昭說閩本作「二」。按景祐本作「二」。</note>
      </p>
   </div>
   <div>
      <p>十一月丁卯晦，日有食之，在虛八度。</p>
   </div>
   <div>
      <p>後四年四月丙辰晦，日有食之，在東井十三度。</p>
   </div>
   <div>
      <p>七年正月辛未朔，日有食之。</p>
   </div>
   <div>
      <p>景帝三年二月壬午晦，日有食之，在胃二度。</p>
   </div>
   <div>
      <p>七年十一月庚寅晦，日有食之，在虛九度。</p>
   </div>
   <div>
      <p>中元年十二月甲寅晦，日有食之。</p>
   </div>
   <div>
      <p>中二年九月甲戌晦，日有食之。</p>
   </div>
   <div>
      <p>三年九月戊戌晦，日有食之，幾盡，在尾九度。</p>
   </div>
   <div>
      <p>六年七月辛亥晦，日有食之，在軫七度。</p>
   </div>
   <pb n="1502"/>
   <div>
      <p>後元年七月乙巳，先晦一日，日有食之，在翼十七度。</p>
   </div>
   <div>
      <p>武帝建元二年二月丙戌朔，日有食之，在奎十四度。劉向以為奎為卑賤婦人，後有衞皇后自至微興，卒有不終之害。
      <note>[一]師古曰：「皇后自殺，不終其位也。」</note>
      </p>
   </div>
   <div>
      <p>三年九月丙子晦，日有食之，在尾二度。</p>
   </div>
   <div>
      <p>五年正月己巳朔，日有食之。</p>
   </div>
   <div>
      <p>元光元年二月丙辰晦，日有食之。</p>
   </div>
   <div>
      <p>七月癸未，先晦一日，日有食之，在翼八度。劉向以為前年高園便殿災，與春秋御廩災後日食於翼、軫同。其占，內有女變，外為諸侯。其後陳皇后廢，江都、淮南、衡山王謀反，誅。日中時食從東北，過半，晡時復。</p>
   </div>
   <div>
      <p>元朔二年二月乙巳晦，日有食之，在胃三度。</p>
   </div>
   <div>
      <p>六年十一月癸丑晦，日有食之。</p>
   </div>
   <div>
      <p>元狩元年五月乙巳晦，日有食之，在柳六度。京房易傳推以為是時日食從旁右，法曰君失臣。明年丞相公孫弘薨。日食從旁左者，亦君失臣；從上者，臣失君；從下者，君失民。</p>
   </div>
   <pb n="1503"/>
   <div>
      <p>元鼎五年四月丁丑晦，日有食之，在東井二十三度。</p>
   </div>
   <div>
      <p>元封四年六月己酉朔，日有食之。</p>
   </div>
   <div>
      <p>太始元年正月乙巳晦，日有食之。</p>
   </div>
   <div>
      <p>四年十月甲寅晦，日有食之，在斗十九度。</p>
   </div>
   <div>
      <p>征和四年八月辛酉晦，日有食之，不盡如鉤，在亢二度。晡時食從西北，日下晡時復。</p>
   </div>
   <div>
      <p>昭帝始元三年十一月壬辰朔，日有食之，在斗九度，燕地也。後四年，燕剌王謀反，誅。</p>
   </div>
   <div>
      <p>元鳳元年七月己亥晦，日有食之，幾盡，在張十二度。劉向以為己亥而既，其占重。
      <note>[一]孟康曰：「己，土；亥，水也。純陰，故食為最重也。日食盡為既。」</note>
後六年，宮車晏駕，卒以亡嗣。</p>
   </div>
   <div>
      <p>宣帝地節元年十二月癸亥晦，日有食之，在營室十五度。</p>
   </div>
   <div>
      <p>五鳳元年十二月乙酉朔，日有食之，在婺女十度。</p>
   </div>
   <div>
      <p>四年四月辛丑朔，日有食之，在畢十九度。是為正月朔，慝未作，左氏以為重異。</p>
   </div>
   <div>
      <p>元帝永光二年三月壬戌朔，日有食之，在婁八度。</p>
   </div>
   <div>
      <p>四年六月戊寅晦，日有食之，在張七度。</p>
   </div>
   <div>
      <p>建昭五年六月壬申晦，日有食之，不盡如鉤，因入。</p>
   </div>
   <pb n="1504"/>
   <div>
      <p>成帝建始三年十二月戊申朔，日有食之，其夜未央殿中地震。谷永對曰：「日食婺女九度，占在皇后。地震蕭牆之內，咎在貴妾。
      <note>[一]師古曰：「蕭牆，謂門屏也。蕭，肅也，人臣至此，加肅敬也。」</note>
二者俱發，明同事異人，共掩制陽，將害繼嗣也。亶日食，則妾不見；
      <note>[二]師古曰：「亶讀曰但。下例並同。」</note>
亶地震，則后不見。異日而發，則似殊事；亡故動變，則恐不知。是月后妾當有失節之郵，
      <note>[三]師古曰：「郵與尤同。尤，過也。」</note>
故天因此兩見其變。若曰，違失婦道，隔遠衆妾，
      <note>[四]師古曰：「遠音于萬反。」</note>
妨絕繼嗣者，此二人也。」杜欽對亦曰：「日以戊申食，時加未。戊未，土也，中宮之部。其夜殿中地震，此必適妾將有爭寵相害而為患者。
      <note>[五]師古曰：「適讀曰嫡。」</note>
人事失於下，變象見於上。能應之（司）〔以〕德，
      <note>能應之（司）〔以〕德，　景祐、殿、局本都作「以」。</note>
則咎異消；忽而不戒，則禍敗至。
      <note>[六]師古曰：「忽，怠忘。」</note>
應之，非誠不立，非信不行。」</p>
   </div>
   <div>
      <p>河平元年四月己亥晦，日有食之，不盡如鉤，在東井六度。劉向對曰：「四月交於五月，月同孝惠，日同孝昭。東井，京師地，且既，其占恐害繼嗣。」日蚤食時，從西南起。</p>
   </div>
   <pb n="1505"/>
   <div>
      <p>三年八月乙卯晦，日有食之，在房。</p>
   </div>
   <div>
      <p>四年三月癸丑朔，日有食之，在昴。</p>
   </div>
   <div>
      <p>陽朔元年二月丁未晦，日有食之，在胃。</p>
   </div>
   <div>
      <p>永始元年九月丁巳晦，日有食之。谷永以京房易占對曰：「元年九月日蝕，酒亡節之所致也。獨使京師知之，四國不見者，若曰，湛湎于酒，君臣不別，禍在內也。」
      <note>[一]師古曰：「湛讀曰沈，又讀曰耽也。」</note>
      </p>
   </div>
   <div>
      <p>永始二年二月乙酉晦，日有食之。谷永以京房易占對曰：「今年二月日食，賦斂不得度，民愁怨之所致也。所以使四方皆見，京師陰蔽者，若曰，人君好治宮室，大營墳墓，賦斂茲重，而百姓屈竭，
      <note>[一]師古曰：「茲，益也。屈，盡也，音其勿反。」</note>
禍在外也。」</p>
   </div>
   <div>
      <p>三年正月己卯晦，日有食之。</p>
   </div>
   <div>
      <p>四年七月辛未晦，日有食之。</p>
   </div>
   <div>
      <p>元延元年正月己亥朔，日有食之。</p>
   </div>
   <div>
      <p>哀帝元壽元年正月辛丑朔，日有食之，不盡如鉤，在營室十度，與惠帝七年同月日。</p>
   </div>
   <div>
      <p>二年三月壬辰晦，日有食之。</p>
   </div>
   <pb n="1506"/>
   <div>
      <p>平帝元始元年五月丁巳朔，日有食之，在東井。</p>
   </div>
   <div>
      <p>二年九月戊申晦，日有食之，既。</p>
   </div>
   <div>
      <p>凡漢著紀十二世，二百一十二年，日食五十三，朔十四，晦三十六，先晦一日三。</p>
   </div>
   <div>
      <p>成帝建始元年八月戊午，晨漏未盡三刻，有兩月重見。京房易傳曰：「『婦貞厲，月幾望，君子征，凶。』
      <note>[一]師古曰：「小畜上九爻辭也。幾音鉅依反。」</note>
言君弱而婦彊，為陰所乘，則月並出。晦而月見西方謂之朓，朔而月見東方謂之仄慝，
      <note>[二]孟康曰：「朓者，月行疾在日前，故早見。仄慝者，行遲在日後，當沒而更見。」師古曰：「朓音吐了反。」</note>
仄慝則侯王其肅，朓則侯王其舒。」劉向以為朓者疾也，君舒緩則臣驕慢，故日行遲而月行疾也。仄慝者不進之意，君肅急則臣恐懼，故日行疾而月行遲，不敢迫近君也。不舒不急，以正失之者，食朔日。劉歆以為舒者侯王展意顓事，臣下促急，故月行疾也。肅者王侯縮朒不任事，
      <note>[三]服虔曰：「朒音忸怩之忸。」鄭氏曰：「不任事之貌也。」師古曰：「朒音女六反。」</note>
臣下弓縱，故月行遲也。
      <note>[四]師古曰：「弓，放也，音式爾反。」</note>
當春秋時，侯王率多縮朒不任事，故食二日仄慝者十八，食晦日朓者一，此其效也。考之漢家，食晦朓者三十六，終亡二日仄慝者，歆說信矣。此皆謂日月亂行者也。</p>
   </div>
   <pb n="1507"/>
   <div>
      <p>元帝永光元年四月，日色青白，亡景，
      <note>[一]韋昭曰：「日下無景也。無景，謂唯質見耳。」</note>
正中時有景亡光。
      <note>[二]韋昭曰：「無光曜也。」</note>
是夏寒，至九月，日乃有光。京房易傳曰：「美不上人，茲謂上弱，厥異日白，七日不溫。順亡所制茲謂弱，
      <note>[三]孟康曰：「君順從於臣下，無所能制。」</note>
日白六十日，物亡霜而死。天子親伐，茲謂不知，日白，體動而寒。弱而有任，茲謂不亡，日白不溫，明不動。辟（保言）〔諐〕公行，
      <note>辟（保言）〔諐〕公行，　楊樹達說「保言」當作「諐」，諐與愆同。按各本皆誤。</note>
茲謂不伸，
      <note>[四]孟康曰：「辟，君也。有過而公行之。」</note>
厥異日黑，大風起，天無雲，日光晻。
      <note>[五]師古曰：「晻與闇同也。」</note>
不難上政，茲謂見過，日黑居仄，大如彈丸。」</p>
   </div>
   <div>
      <p>成帝河平元年正月壬寅朔，日月俱在營室，時日出赤。二月癸未，日朝赤，且入又赤，夜月赤。甲申，日出赤如血，亡光，漏上四刻半，乃頗有光，燭地赤黃，食後乃復。京房易傳曰：「辟不聞道茲謂亡，厥異日赤。」三月乙未，日出黃，有黑氣大如錢，居日中央。京房易傳
</p>
   </div>
   <pb n="1508"/>
   <div>
      <p>
曰：「祭天不順茲謂逆，厥異日赤，其中黑。聞善不予，茲謂失知，厥異日黃。」夫大人者，與天地合其德，與日月合其明，故聖王在上，總命羣賢，以亮天功，
      <note>[一]師古曰：「虞書舜典帝曰：『咨，二十有二人，欽哉，惟時亮天功。』謂敕六官、十二牧、四嶽，令各敬其職事，信定其功，順天道也。故志引之。」</note>
則日之光明，五色備具，燭燿亡主；有主則為異，應行而變也。色不虛改，形不虛毀，觀日之五變，足以監矣。故曰「縣象著明，莫大乎日月」，此之謂也。</p>
   </div>
   <div>
      <p>嚴公七年「四月辛卯夜，恆星不見，夜中星隕如雨」。董仲舒、劉向以為常星二十八宿者，人君之象也；衆星，萬民之類也。列宿不見，象諸侯微也；衆星隕墜，民失其所也。夜中者，為中國也。不及地而復，象齊桓起而救存之也。鄉亡桓公，星遂至地，中國其良絕矣。
      <note>[一]師古曰：「鄉讀曰嚮。中國，中夏之國也。良猶信也。」</note>
劉向以為夜中者，言不得終性命，中道敗也。或曰象其叛也，言當中道叛其上也。天垂象以視下，
      <note>[二]師古曰：「視讀曰示。」</note>
將欲人君防惡遠非，慎卑省微，以自全安也。
      <note>[三]師古曰：「遠，離也。省，視。」</note>
如人君有賢明之材，畏天威命，若高宗謀祖己，
      <note>[四]師古曰：「謂殷之武丁有雊雉之異，而祖己訓諸王，作高宗肜日高宗之訓。」</note>
成王泣金縢，
      <note>[五]師古曰：「武王有疾，周公作金縢之書為王請命，王翌日乃瘳。後武王崩，成王即位，管、蔡流言，而周公居東。天大雷電以風，禾盡偃，大木斯拔。王啟金縢，乃得周公代武王之說，王執書以泣，遣使者逆公。王出郊，天乃雨，反風，禾則盡起。」</note>
改過修正，立信布德，存亡繼絕，修廢舉逸，下學而上達，
      <note>[六]師古曰：「下學，謂博謀於羣下也。上達，謂通於天道而畏威。」</note>
裁什一之稅，復三日之役，
      <note>[七]師古曰：「古之田租，十稅其一，一歲役兆庶不過三日也。」</note>
節用儉服，以惠百姓，則諸侯懷德，士民歸仁，災消而福興矣。遂莫肯改寤，法則古人，而各行其私意，終於君臣乖離，上下交怨。自是之
</p>
   </div>
   <pb n="1509"/>
   <div>
      <p>
後，齊、宋之君弒，
      <note>[八]師古曰：「莊八年齊無知弒其君諸兒，十二年宋萬弒其君捷也。」</note>
譚、遂、邢、衞之國滅，
      <note>[九]師古曰：「十年齊侯滅譚，十三年齊人滅遂，閔二年狄人入衞，僖二十五年衞侯燬滅邢。」</note>
宿遷於宋，
      <note>[一０]師古曰：「莊十年宋人遷宿，蓋取其地也。宿國，東平無鹽縣是。」</note>
蔡獲於楚，
      <note>[一一]師古曰：「莊十年荊敗蔡師于莘，以蔡侯獻舞歸也。」</note>
晉相弒殺，五世乃定，
      <note>[一二]師古曰：「謂殺奚齊、卓子及懷公也。自獻公以至文公反國，凡易五君乃定。」</note>
此其效也。左氏傳曰：「恆星不見，夜明也；星隕如雨，與雨偕也。」劉歆以為晝象中國，夜象夷狄。夜明，故常見之星皆不見，象中國微也。「星隕如雨」，如，而也，星隕而且雨，故曰「與雨偕也」，明雨與星隕，兩變相成也。洪範曰：「庶民惟星。」易曰：「雷雨作，解。」
      <note>[一三]師古曰：「解卦象辭也。」</note>
是歲歲在玄枵，齊分壄也。夜中而星隕，象庶民中離上也。雨以解過施，復從上下，象齊桓行伯，
      <note>[一四]師古曰：「伯讀曰霸。」</note>
復興周室也。周四月，夏二月也，日在降婁，魯分壄也。先是，衞侯朔奔齊，衞公子黔牟立，齊帥諸侯伐之，天子使使救衞。
      <note>[一五]師古曰：「已解於上。」</note>
魯公子溺專政，會齊以犯王命，
      <note>[一六]師古曰：「溺，魯大夫名也。莊三年，『溺會齊師伐衞』，疾其專命，故貶而去族。天子救衞，而溺伐之，故云犯王命。」</note>
嚴弗能止，卒從而伐衞，逐天王所立。
      <note>[一七]師古曰：「謂放黔牟也。」</note>
不義至甚，而自以為功。（名）〔民〕去其上，
      <note>（名）〔民〕去其上，　景祐、殿本都作「民」，此誤。</note>
政繇下作，
      <note>[一八]師古曰：「繇讀與由同。次下亦同。」</note>
尤著，故星隕於魯，天事常象也。</p>
   </div>
   <pb n="1510"/>
   <div>
      <p>成帝永始二年二月癸未，夜過中，星隕如雨，長一二丈，繹繹未至地滅，
      <note>[一]師古曰：「繹繹，光采貌。」</note>
至雞鳴止。谷永對曰：「日月星辰燭臨下土，其有食隕之異，則遐邇幽隱靡不咸睹。星辰附離于天，猶庶民附離王者也。王者失道，綱紀廢頓，下將叛去，故星叛天而隕，以見其象。春秋記異，
</p>
   </div>
   <pb n="1511"/>
   <div>
      <p>
星隕最大，自魯嚴以來，至今再見。臣聞三代所以喪亡者，皆繇婦人羣小，湛湎於酒。
      <note>[二]師古曰：「湛讀曰沈，又讀曰耽。其下亦同。」</note>
書云：『乃用其婦人之言，四方之逋逃多罪，是信是使。』
      <note>[三]師古曰：「周書泰誓也。言紂惑於妲己，而昵近亡逃罪人，信用之。」</note>
詩曰：『赫赫宗周、襃姒烕之。』
      <note>[四]師古曰：「小雅正月之詩也。已解於上。烕音許悅反。」</note>
『顛覆厥德，荒沈于酒。』
      <note>[五]師古曰：「大雅抑之詩也。刺王傾敗其德，荒廢政事而耽酒。」</note>
及秦所以二世而亡者，養生大奢，奉終大厚。方今國家兼而有之，社稷宗廟之大憂也。」京房易傳曰：「君不任賢，厥妖天雨星。」</p>
   </div>
   <div>
      <p>文公十四年「七月，有星孛入于北斗」。董仲舒以為孛者惡氣之所生也。謂之孛者，言其孛孛有所防蔽，闇亂不明之貌也。北斗，大國象。後齊、宋、魯、莒、晉皆弒君。
      <note>[一]師古曰：「文十四年齊公子商人弒其君舍，十六年宋人弒其君杵臼，十八年襄仲殺惡及視，莒弒其君庶其，宣二年晉趙穿攻靈公於桃園。」</note>
劉向以為君臣亂於朝，政令虧於外，則上濁三光之精，五星贏縮，變色逆行，甚則為孛。北斗，人君象；孛星，亂臣類，篡殺之表也。星傳曰「魁者，貴人之牢」。又曰「孛星見北斗中，大臣諸侯有受誅者」。一曰魁為齊、晉。夫彗星較然在北斗中，天之視人顯矣，
      <note>[二]師古曰：「視讀曰示。」</note>史之有占明矣，時
</p>
   </div>
   <pb n="1512"/>
   <div>
      <p>
君終不改寤。是後，宋、魯、莒、晉、鄭、陳六國咸弒其君，
      <note>[三]師古曰：「宋、魯、莒、晉已解於上。宣四年鄭公子歸生弒其君夷，十年陳夏徵舒弒其君平國。」</note>
齊再弒焉。
      <note>[四]師古曰：「再弒者，謂（向）〔商〕人殺舍，而閻職等又殺（向）〔商〕人。」
            
         
         （向）〔商〕人　景祐、殿本都作「商」。王先謙說作「商」是。
      </note>
中國既亂，夷狄並侵，兵革從橫，楚乘威席勝，深入諸夏，
      <note>[五]師古曰：「謂邲戰之後。」</note>
六侵伐，
      <note>[六]師古曰：「謂宣十二年春楚子圍鄭，夏與晉師戰于邲，晉師敗績，十三年楚子伐宋，十四年楚子圍宋，成二年楚師
侵衞，遂侵魯師于蜀，成六年楚公子嬰齊帥師伐鄭。」</note>
一滅國，
      <note>[七]師古曰：「謂宣十二年楚子滅蕭。」</note>
觀兵周室。
      <note>[八]師古曰：「已解於上。」</note>
晉外滅二國，
      <note>[九]師古曰：「謂宣十五年晉滅赤狄潞氏，十六年滅赤狄甲氏也。」</note>
內敗王師，
      <note>[一０]師古曰：「謂成元年晉敗王師于貿戎是也。」</note>
又連三國之兵大敗齊師于鞌，
      <note>[一一]師古曰：「謂成二年晉郤克會魯季孫行父、衞孫良夫、曹公子首及齊侯戰于鞌，齊師敗績。鞌，齊地。」</note>
追亡逐北，東臨海水，
      <note>[一二]師古曰：「謂逐之三周華不注，又從之入自丘輿，擊馬陘，東至海濱也。」</note>
威陵京師，武折大齊。皆孛星炎之所及，流至二十八年。
      <note>[一三]師古曰：「炎音弋贍反。其下並同。」</note>
星傳又曰：「彗星入北斗，有大戰。其流入北斗中，得名人；
      <note>[一四]孟康曰：「謂得名臣也。」</note>
不入，失名人。」宋華元，賢名大夫，大棘之戰，華元獲於鄭，
      <note>[一五]師古曰：「宣二年宋華元帥師及鄭公子歸生戰于大棘，宋師敗績，獲華元。大棘，宋地。」</note>
傳舉其效云。左氏傳曰有星孛北斗，周史服曰：「不出七年，宋、齊、晉之君皆將死亂。」
      <note>[一六]師古曰：「史服，周內史叔服也。」</note>
劉歆以為北斗有環域，四星入其中也。斗，天之三辰，綱紀星也。宋、齊、晉，天子方伯，中國綱紀。彗所以除舊布新也。斗七星，故曰不出七年。至十六年，宋人弒昭公；
      <note>[一七]師古曰：「即杵臼。」</note>
十八年，齊人弒懿公；
      <note>[一八]師古曰：「即商人。」</note>
宣公二年，晉趙穿弒靈公。</p>
   </div>
   <pb n="1513"/>
   <div>
      <p>昭公十七年「冬，有星孛于大辰」。董仲舒以為大辰心也，心（在）〔為〕明堂，
      <note>心（在）〔為〕明堂，　景祐、殿本都作「為」。王先謙說作「為」是。</note>
天子之象。後王室大亂，三王分爭，此其效也。
      <note>[一]師古曰：「三王，已解於上。」</note>
劉向以為星傳曰「心，大星，天王也。其前星，太子；後星，庶子也。尾為君臣乖離。」孛星加心，象天子適庶將分爭也。
      <note>[二]師古曰：「適讀曰嫡。」</note>其在諸侯，角、亢、氐，
</p>
   </div>
   <pb n="1514"/>
   <div>
      <p>
陳、鄭也；房、心，宋也。後五年，周景王崩，王室亂，大夫劉子、單子立王猛，尹氏、召伯、毛伯立子鼂。子鼂，楚出也。
      <note>[三]師古曰：「姊妹之子曰出。」</note>
時楚彊，宋、衞、陳、鄭皆南附楚。王猛既卒，敬王即位，子鼂入王城，天王居狄泉，莫之敢納。五年，楚平王居卒，子鼂奔楚，王室乃定。後楚帥六國伐吳，吳敗之于雞父，殺獲其君臣。
      <note>[四]師古曰：「昭二十三年，楚薳越帥師，及頓、胡、沈、蔡、陳、許之師與吳師戰于雞父，楚師敗績。胡子髠、沈子逞滅，獲陳大夫夏齧。雞父，楚地也。父讀曰甫。」</note>
蔡怨楚而滅沈，楚怒，圍蔡。吳人救之，遂為柏舉之戰，敗楚師，屠郢都，妻昭王母，鞭平王墓。
      <note>[五]師古曰：「沈，楚之與國。定四年四月，蔡公孫姓帥師滅沈，以沈子嘉歸。秋，楚為沈故圍蔡。冬，吳興師以救之，與楚戰于柏舉，楚師敗績。庚辰，吳入郢，君舍乎君室，大夫舍乎大夫室，妻楚王之母，撻平王之墓也。」</note>
此皆孛彗流炎所及之效也。左氏傳曰：「有星孛于大辰，西及漢。申繻曰：『彗，所以除舊布新也，
      <note>[六]師古曰：「申繻，魯大夫。」</note>
天事恆象。今除於火，火出必布焉。諸侯其有火災乎？』梓慎曰：『往年吾見，是其徵也。火出而見，今茲火出而章，必火入而伏，其居火也久矣，其與不然乎？火出，於夏為三月，於商為四月，於周為五月。夏數得天，若火作，其四國當之，在宋、衞、陳、鄭乎？宋，大辰之虛；陳，太昊之虛；鄭，祝融之虛：
      <note>[七]師古曰：「虛讀皆曰墟。其下並同。」</note>
皆火房也。星孛及漢；漢，水祥也。衞，顓頊之虛，其星為大水。水，火之牡也。
      <note>[八]張晏曰：「水以天一，為地二牡。丙與午，南方火也，子及壬，北方水也，又其配合。」</note>
其以丙子若壬午作乎？水火所以合也。若火入而伏，必以壬午，不過見之月。』」明年「夏五月，火始昏見，丙子風。梓慎曰：『是謂融風，火之始也。
      <note>[九]張晏曰：「融風，立春木風也，火之母也，火所始生也。淮南子曰『東北曰炎風』。高誘以為艮氣所生也。炎風一曰融風。」</note>
七日其火作乎？』
      <note>[一０]張晏曰：「自丙子至壬午凡七日，既其配合之日，又火以七為紀。」</note>
戊寅風甚，壬午太甚，
      <note>[一一]師古曰：「太甚者，又更甚也。」</note>
宋、衞、陳、鄭皆火。」劉歆以為大辰，房、心、尾也，八月心星在西方，孛從其西過心東及漢也。宋，大辰虛，謂宋先祖掌祀大辰星也。陳，太昊虛，虙羲木德，
      <note>[一二]師古曰：「虙讀與伏同。」</note>
火所生也。鄭，祝融虛，高辛氏火正也。故皆為火所舍。衞，顓頊虛，星為大水，營室也。天星既然，又四
</p>
   </div>
   <pb n="1515"/>
   <div>
      <p>
國失政相似，及為王室亂皆同。</p>
   </div>
   <div>
      <p>哀公十三年「冬十一月，有星孛于東方」。董仲舒、劉向以為不言宿名者，不加宿也。
      <note>[一]孟康曰：「不在二十八宿之中也。」</note>
      </p>
   </div>
   <pb n="1516"/>
   <div>
      <p>
以辰乘日而出，亂氣蔽君明也。明年，春秋事終。一曰，周之十一月，夏九月，日在氐。出東方者，軫、角、亢也。軫，楚；角、亢，陳、鄭也。或曰角、亢大國象，為齊、晉也。其後楚滅陳，
      <note>[二]師古曰：「襄十七年楚公孫朝帥師滅陳也。」</note>
田氏篡齊，
      <note>[三]師古曰：「齊平公十三年，春秋之傳終矣。平公二十五年卒。卒後七十年而康公為田和所滅。」</note>
六卿分晉，
      <note>[四]師古曰：「晉出公八年，春秋之傳終矣。出公十七年卒。卒後八十年，至靜公為韓、魏、趙所滅，而三分其地。蓋晉之衰也，六卿擅權，其後范氏、中行氏、智氏滅，而韓、魏、趙兼其土田人衆，故總言六卿分晉也。」</note>
此其效也。劉歆以為孛，東方大辰也，不言大辰，旦而見與日爭光，星入而彗猶見。是歲再失閏，十一月實八月也。日在鶉火，周分野也。十四年冬，「有星孛」，在獲麟後。劉歆以為不言所在，官失之也。</p>
   </div>
   <div>
      <p>高帝三年七月，有星孛于大角，旬餘乃入。劉向以為是時項羽為楚王，伯諸侯，
      <note>[一]師古曰：「伯讀曰霸。」</note>
而漢已定三秦，與羽相距滎陽，天下歸心於漢，楚將滅，故彗除王位也。一曰，項羽阬秦卒，燒宮室，弒義帝，亂王位，故彗加之也。</p>
   </div>
   <div>
      <p>文帝後七年九月，有星孛于西方，其本直尾、箕，末指虛、危，長丈餘，及天漢，十六日不
</p>
   </div>
   <pb n="1517"/>
   <div>
      <p>
見。劉向以為尾宋地，今楚彭城也。箕為燕，又為吳、越、齊。宿在漢中，負海之國水澤地也。是時景帝新立，信用鼂錯，將誅正諸侯王，其象先見。後三年，吳、楚、四齊與趙七國舉兵反，
      <note>[一]師古曰：「四齊，膠東、膠西、菑川、濟南也。」</note>
皆誅滅云。</p>
   </div>
   <div>
      <p>武帝建元六年六月，有星孛于北方。劉向以為明年淮南王安入朝，與太尉武安侯田蚡有邪謀，而陳皇后驕恣，其後陳后廢，而淮南王反，誅。</p>
   </div>
   <div>
      <p>八月，長星出于東方，長終天，三十日去。占曰：「是為蚩尤旗，見則王者征伐四方。」其後兵誅四夷，連數十年。</p>
   </div>
   <div>
      <p>元狩四年四月，長星又出西北，是時伐胡尤甚。</p>
   </div>
   <div>
      <p>元封元年五月，有星孛于東井，又孛于三台。其後江充作亂，京師紛然。此明東井、三台為秦地效也。</p>
   </div>
   <div>
      <p>宣帝地節元年正月，有星孛于西方，去太白二丈所。劉向以為太白為大將，彗孛加之，掃滅象也。明年，大將軍霍光薨，後二年家夷滅。</p>
   </div>
   <div>
      <p>成帝建始元年正月，有星孛于營室，青白色，長六七丈，廣尺餘。劉向、谷永以為營室為後宮懷任之象，彗星加之，將有害懷任絕繼嗣者。一曰，後宮將受害也。其後許皇后坐祝
</p>
   </div>
   <pb n="1518"/>
   <div>
      <p>
詛後宮懷任者廢。趙皇后立妹為昭儀，害兩皇子，上遂無嗣。趙后姊妹卒皆伏辜。</p>
   </div>
   <div>
      <p>元延元年七月辛未，有星孛于東井，踐五諸侯，
      <note>[一]孟康曰：「五諸侯，星名。」</note>
出河戍北率行軒轅、太微，後日六度有餘，晨出東方。十三日夕見西方，犯次妃、長秋、斗、填，蠭炎再貫紫宮中。大火當後，達天河，除於妃后之域。南逝度犯大角、攝提，至天市而按節徐行，
      <note>[二]服虔曰：「謂行遲。」</note>
炎入市，中旬而後西去，五十六日與倉龍俱伏。谷永對曰：「上古以來，大亂之極，所希有也。察其馳騁驟步，芒炎或長或短，所歷奸犯，
      <note>[三]師古曰：「奸音干。」</note>
內為後宮女妾之害，外為諸夏叛逆之禍。」劉向亦曰：「三代之亡，攝提易方；秦、項之滅，星孛大角。」是歲，趙昭儀害兩皇子。後五年，成帝崩，昭儀自殺。哀帝即位，趙氏皆免官爵，徙遼西。哀帝亡嗣。平帝即位，王莽用事，追廢成帝趙皇后、哀帝傅皇后，皆自殺。外家丁、傅皆免官爵，徙合浦，歸故郡。平帝亡嗣，莽遂篡國。</p>
   </div>
   <div>
      <p>釐公十六年「正月戊申朔，隕石于宋，五，是月六鶂退飛過宋都」。董仲舒、劉向以為象宋襄公欲行伯道將自敗之戒也。
      <note>[一]師古曰：「伯讀曰霸。」</note>石陰類，五陽數，自上而隕，此陰而陽行，欲高反下也。石
</p>
   </div>
   <pb n="1519"/>
   <div>
      <p>
與金同類，色以白為主，近白祥也。鶂水鳥，六陰數，退飛，欲進反退也。其色青，青祥也，屬於貌之不恭。天戒若曰，德薄國小，勿持炕陽，欲長諸侯，與彊大爭，必受其害。襄公不寤，明年齊威死，伐齊喪，
      <note>[二]師古曰：「僖十七年齊桓公卒，十八年宋襄公以諸侯伐齊。」</note>
執滕子，圍曹，
      <note>[三]師古曰：「十九年三月，宋人執滕子嬰齊，秋，宋人圍曹。」</note>
為盂之會，與楚爭盟，卒為所執。後得反國，
      <note>[四]師古曰：「二十一年春，為鹿上之盟。秋，會于盂。於是楚執宋公以伐宋，冬，會于薄以釋之。鹿上、盂、薄，皆宋地。」</note>
不悔過自責，復會諸侯伐鄭，與楚戰于泓，軍敗身傷，為諸侯笑。
      <note>[五]師古曰：「二十二年夏，宋公、衞侯、許男、滕子伐鄭。十一月，宋公及楚人戰於泓，宋師敗績，公傷股，門官殲焉。二十三年卒，傷於泓故也。泓，水名也，音於宏反。」</note>
左氏傳曰：隕石，星也；鶂退飛，風也。宋襄公以問周內史叔興曰：「是何祥也？吉凶何在？」對曰：「今茲魯多大喪，明年齊有亂，
      <note>[六]師古曰：「今茲謂此年。」</note>
君將得諸侯而不終。」退而告人曰：「是陰陽之事，非吉凶之所生也。吉凶繇人，吾不敢逆君故也。」
      <note>[七]師古曰：「繇讀與由同。」</note>
是歲，魯公子季友、鄫季姬、公孫茲皆卒。
      <note>[八]師古曰：「僖十六年三月公子季友卒，四月季姬卒，七月公孫茲卒。季姬，魯女適鄫者也。公孫茲，叔孫戴伯也。」</note>
明年齊威死，適庶亂。
      <note>[九]師古曰：「適讀曰嫡。」</note>
宋襄公伐齊行伯，卒為楚所敗。
      <note>[一０]師古曰：「已解於上，伯讀曰霸。」</note>
劉歆以為是歲歲在壽星，其衝降婁。
      <note>[一一]師古曰：「降音胡江反。」</note>
降婁，魯分壄也，故為魯多大喪。正月，日在星紀，厭在玄枵。玄枵，齊分壄也。石，山物；齊，大嶽後。
      <note>[一二]師古曰：「齊，姜姓也，其先為堯之四嶽，四嶽分掌四方諸侯。」</note>
五石象齊威卒而五公子作亂，
      <note>[一三]師古曰：「五公子，謂無虧也，元也，昭也，潘也，商人也。」</note>
故為明年齊有亂。庶民惟星，隕於宋，象宋襄將得諸侯之衆，而治五公子之亂。星隕而鶂退飛，故為得諸侯而不終。六鶂象後六年伯業始退，執於盂也。
      <note>[一四]師古曰：「伯讀曰霸。」</note>
民反德為亂，亂則妖災生，言吉凶繇人，然后陰陽衝厭受其咎。齊、魯之災非君所致，故曰「吾不敢逆君故也」。京房易傳曰：「距諫自彊，茲謂卻行，厥異鶂退飛。適當黜，則鶂退飛。」
      <note>[一五]師古曰：「適讀曰嫡。」</note>
      </p>
   </div>
   <pb n="1520"/>
   <div>
      <p>惠帝三年，隕石緜諸，一。
      <note>[一]師古曰：「緜諸，道也，屬天水郡也。」</note>
      </p>
   </div>
   <pb n="1521"/>
   <div>
      <p>武帝征和四年二月丁酉，隕石雍，二，天晏亡雲，聲聞四百里。
      <note>[一]師古曰：「雍，扶風之縣也。晏，天清也。」</note>
      </p>
   </div>
   <div>
      <p>元帝建昭元年正月戊辰，隕石梁國，六。</p>
   </div>
   <div>
      <p>成帝建始四年正月癸卯，隕石槀，四，肥累，一。
      <note>[一]孟康曰：「皆縣名也，故屬真定。」師古曰：「槀音工老反。累音力追反。」</note>
      </p>
   </div>
   <div>
      <p>陽朔三年二月壬戌，隕石白馬，八。
      <note>[一]師古曰：「東郡之縣名。」</note>
      </p>
   </div>
   <div>
      <p>鴻嘉二年五月癸未，隕石杜衍，三。
      <note>[一]師古曰：「南陽之縣名。」</note>
      </p>
   </div>
   <div>
      <p>元延四年三月，隕石都關，二。
      <note>[一]師古曰：「山陽之縣名。」</note>
      </p>
   </div>
   <div>
      <p>哀帝建平元年正月丁未，隕石北地，十。其九月甲辰，隕石虞，二。
      <note>[一]師古曰：「梁國之縣名。」</note>
      </p>
   </div>
   <div>
      <p>平帝元始二年六月，隕石鉅鹿，二。</p>
   </div>
   <pb n="1522"/>
   <div>
      <p>自惠盡平，隕石凡十一，皆有光燿雷聲，成、哀尤屢。</p>
   </div>
</xml>
