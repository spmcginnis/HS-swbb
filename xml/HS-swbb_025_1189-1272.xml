<?xml version="1.0" encoding="UTF-8"?>
<xml>
      <!-- tei-like text fragment file.  created 20150720.  page numbers need checking and some blank pages will need to be added -->
      <!-- Needs verification and collation. -->

      <div>
            <pb n="1189"/>
            <head/>
            <p>洪範八政，三曰祀。 <note>[一]師古曰：「祀謂祭祀也。」</note> 祀者，所以昭孝事祖，通神明也。旁及四夷，莫不修之；下至禽獸，豺獺有祭。
                        <note>[二]師古曰：「禮記月令：『季秋之月，豺祭獸。』『孟春之月，獺祭魚。』豺，摯搏之獸，形似狗。獺，水居而食魚。祭者，謂殺之而布列，以祭其先也。豺音仕皆反。獺音吐曷反。」</note>
                  是以聖王為之典禮。民之精爽不貳，齊肅聰明者，神或降之， <note>[三]師古曰：「爽，明也。齊讀曰齋。齋肅，莊敬也。」</note> 在男曰覡，在女曰巫，
                        <note>[四]師古曰：「巫覡亦通稱耳。覡音下狄反。」</note>
                  使制神之處位，為之牲器。使先聖之後，能知山川，敬於禮儀，明神之事者，以為祝；能知四時犧牲，壇場上下，氏姓所出者，以為宗。
                        <note>[五]應劭曰：「上下，謂天地之屬神也。氏姓，王族之別也。宗，大宗也。」臣瓚曰：「宗，宗伯也。」師古曰：「二說皆非也。祝謂主祭之贊詞者。積土為壇，平地為場。氏姓，謂神本所出，及見所當為主者也。宗，宗人，主神之列位尊卑者也。春秋左氏傳曰『虢公使祝應宗區享神』也，又云『祝宗用馬于四墉』，並非宗伯及大宗也。」</note>
                  故有神民之官，各司其序，不相亂也。民神異業，敬而不黷， <note>[六]師古曰：「黷，汙渫也。黷音讀。」</note> 故神降之嘉生，
                        <note>[七]應劭曰：「嘉穀也。」師古曰：「嘉生，謂衆瑞。」</note> 民以物序， <note>[八]孟康曰：「各有分敘也。」</note>
                  災禍不至，所求不匱。 <note>[九]師古曰：「匱，乏也。」</note>
            </p>
            <pb n="1190"/>
            <p>及少昊之衰，九黎亂德， <note>[一]孟康曰：「少昊時諸侯作亂者也。」韋昭曰：「黎氏九人也。」</note> 民神雜擾，不可放物。
                        <note>[二]師古曰：「放，依也。物，事也。放音甫往反。」</note> 家為巫史，享祀無度，黷齊明而神弗蠲。
                        <note>[三]師古曰：「齊讀曰齋。蠲，絜也。」</note> 嘉生不降，禍災荐臻，莫盡其氣。
                        <note>[四]師古曰：「言不究其性命也。」</note> 顓頊受之，乃命南正重司天以屬神，命火正黎司地以屬民，
                        <note>[五]應劭曰：「黎，陰官也。火數二，二，地數也，故火正司地以屬萬民。」師古曰：「屬，委也，以其事委之也。屬音之 欲反。」</note>
                  使復舊常，亡相侵黷。</p>
            <pb n="1191"/>
            <p>自共工氏霸九州，其子曰句龍，能平水土，死為社祠。 <note>[一]師古曰：「共工氏在太昊、炎帝之間。無祿而王，故謂之霸。句讀曰鉤。」</note>
                  有烈山氏王天下，其子曰柱，能殖百穀，死為稷祠。 <note>[二]師古曰：「烈山氏，炎帝。」</note> 故郊祀社稷，所從來尚矣。
                        <note>[三]師古曰：「尚，上也。謂起於上古。」</note>
            </p>
            <p>虞書曰，舜在璿璣玉衡，以齊七政。
                        <note>[一]師古曰：「虞書舜典也。在，察也。璿，美玉也。璣轉而衡平。以玉為璣衡，謂渾天儀也。七政，日、月、五星也。言舜觀察璣衡，以齊同日、月、五星之政，度合天意。」</note>
                  遂類于上帝，禋于六宗，
                        <note>[二]孟康曰：「六宗，星、辰、風伯、雨師、司中、司命。一說云乾坤六子。又一說：天宗三，日、月、星辰；地宗三，泰山、河、海。或曰天地間游神也。」師古曰：「類，以類祭也。上帝，天也。絜精以祀謂之禋。六宗之義，說者多矣。
                        乾坤六子，其最通乎。」</note> 望秩于山川，徧于羣神。
                        <note>[三]師古曰：「望，謂在遠者望而祭之。秩，次也。羣神，丘陵墳衍之屬。」</note> 揖五瑞，
                        <note>[四]師古曰：「揖與輯同。揖，合也。五瑞，公、侯、伯、子、男之瑞玉。」</note> 擇吉月日，見四嶽諸牧，班瑞。
                        <note>[五]師古曰：「四嶽諸牧，謂四方諸侯也。班，布也。」</note> 歲二月，東巡狩，至于岱宗。
                        <note>[六]師古曰：「狩，守也。諸侯為天子守土，故巡行。」</note> 岱宗，泰山也。柴，望秩于山川。
                        <note>[七]師古曰：「柴，積柴而燔。」</note> 遂見東后。東后者，諸侯也。
                        <note>[八]師古曰：「后，君也。東方諸侯，故謂之東后也。」</note> 合時月正日，同律度量衡，
                        <note>[九]師古曰：「時，四時也。月，十二月也。日，三百六十日。律，六律也。度，尺丈也。量，斛斗也。衡，斤兩也。」</note> 修五禮五樂，
                        <note>[一０]師古曰：「五禮，吉、凶、賓、軍、嘉也。五樂，謂春則琴瑟，夏則笙竽，季夏則鼓，秋則鐘，冬則磬也。五樂，尚書作五玉，今志亦有作五玉者。五玉卽五瑞。」</note>
                  三帛二生一死為贄。 <note>[一一]師古曰：「三帛，玄、纁、黃也。二牲，羔、鴈也。一死，雉也。贄者，所執以為禮也。」</note>
                  五月，巡狩至南嶽。南嶽者，衡山也。八月，巡狩至西嶽。西嶽者，華山也。十一月，巡狩至北嶽。北嶽者，恆山也。皆如岱宗之禮。中嶽，嵩高也。五載一巡狩。
                        <note>[一二]師古曰：「此以上皆舜典所載。」</note>
            </p>
            <pb n="1192"/>
            <p>禹遵之。後十三世，至帝孔甲，淫德好神，神黷，二龍去之。 <note>[一]應劭曰：「夏帝孔甲，天賜之乘龍，河漢各二，其後媟黷嫚神，故龍去之。」</note>
                  其後十三世，湯伐桀，欲夏社，不可，作夏社。
                        <note>[二]應劭曰：「遭大旱七年，明德以薦，而旱不止，故遷社，以棄代為稷。欲遷句龍，德莫能繼，故作夏社，說不可遷之義也。」師古曰：「，古遷字。夏社，尚書篇名，今則序在而書亡逸。」</note>
                  乃烈山子柱，而以周棄代為稷祠。後八世，帝太戊有桑穀生於廷，一暮大拱， <note>[三]師古曰：「穀即今之楮樹也，其字從木。合兩手曰拱。」</note>
                  懼。伊陟曰：「祅不勝德。」 <note>[四]師古曰：「伊陟，太戊臣，伊尹之子。」</note> 太戊修德，桑穀死。伊陟贊巫咸。
                        <note>[五]孟康曰：「巫咸，殷賢臣。贊，說也，謂伊陟說其意也。」師古曰：「因此作咸乂四篇。事見商書序，其篇亦亡逸也。」</note>
                  後十三世，帝武丁得傅說為相， <note>[六]師古曰：「說讀曰悅。」</note> 殷復興焉，稱高宗。有雉登鼎耳而雊，
                        <note>[七]師古曰：「雊，雉鳴，音工豆反。」</note>武丁懼。祖己曰：<pb n="1193"/>「修德。」武丁從之，位以永寧。
                        <note>[八]師古曰：「事見商書說命及高宗肜日。祖己，殷之賢臣。」</note> 後五世，帝乙嫚神而震死。
                        <note>[九]師古曰：「帝乙，武乙也，為韋囊盛血，仰而射之，號曰射天，後遇雷震而死。」</note>
                  後三世，帝紂淫亂，武王伐之。由是觀之，始未嘗不肅祇，後稍怠嫚也。</p>
            <p>周公相成王，王道大洽，制禮作樂，天子曰明堂辟雍， <note>[一]師古曰：「明堂辟雍，解在平紀。」</note> 諸侯曰泮宮。
                        <note>[二]師古曰：「泮之言半也。制度半於天子之辟雍也。泮音普半反。」</note> 郊祀后稷以配天，宗祀文王於明堂以配上帝。
                        <note>[三]師古曰：「郊祀，祀於郊也。后稷，周之始祖也。宗，尊也。文王，周始受命之王。上帝，太微五帝也。」</note>
                  四海之內各以其職來助祭。天子祭天下名山大川，懷柔百神，咸秩無文。
                        <note>[四]師古曰：「懷，來也。柔，安也。言招來百神而安處之也。稱百者，言其多也。秩，序也。舊無禮文者，皆以次序而祭之。」</note>
                  五嶽視三公，四瀆視諸侯。 <note>[五]師古曰：「江、河、淮、濟為四瀆。瀆者，發源而注海者也。視謂其禮物之數也。」</note> 而諸侯祭其畺內名山大川，
                        <note>[六]師古曰：「畺，境也。」</note>大夫<pb n="1194"/>祭門、戶、井、竈、中霤五祀。
                        <note>[七]韋昭曰：「古者穴居，故名室中為中霤。」</note> 士庶人祖考而已。各有典禮，而淫祀有禁。</p>
            <p>後十三世，世益衰，禮樂廢。幽王無道，為犬戎所敗，平王東徙雒邑。秦襄公攻戎救周，列為諸侯，而居西，自以為主少昊之神，作西畤，祠白帝，其牲用駵駒黃牛羝羊各一云。
                        <note>[一]師古曰：「駵，赤馬黑髟鼠尾也。羝，牡羊也。駵音留。羝音丁奚反。」</note>
            </p>
            <p>其後十四年，秦文公東獵汧渭之間， <note>[一]師古曰：「汧渭，二水名。汧音牽。」。</note> 卜居之而吉。文公（薨）〔夢〕黃虵自天下屬地，
                        <note>文公（薨）〔夢〕黃虵自天下屬地， 景祐、殿、局本都作「夢」。朱一新說作「夢」是，封禪書同。</note>
                  <note>[二]師古曰：「屬，著也，音之欲反。」</note> 其口止於鄜衍。
                        <note>[三]李奇曰：「鄜音孚。三輔謂山阪間為衍。」晉灼曰：「左馮翊鄜縣之衍也。」師古曰：「今之鄜州蓋取名於此也。」</note> 文公問史敦，
                        <note>[四]師古曰：「秦之太史也。敦其名也。」</note> 敦曰：「此上帝之徵，君其祠之。」於是作鄜畤，用三牲郊祭白帝焉。</p>
            <pb n="1195"/>
            <p>自未作鄜畤，而雍旁故有吳陽武畤， <note>[一]李奇曰：「於旁有吳陽地也。」</note> 雍東有好畤，皆廢無祀。或曰：「自古以雍州積高，神明之隩，
                        <note>[二]師古曰：「土之可居者曰隩，音於六反。」</note> 故立畤郊上帝，諸神祠皆聚云。蓋黃帝時嘗用事，雖晚周亦郊焉。」
                        <note>[三]師古曰：「晚謂末時也。」</note> 其語不經見，縉紳者弗道。
                        <note>[四]李奇曰：「縉，插也，插笏於紳。紳，大帶也。」臣瓚曰：「縉，赤白色也。紳，大帶也。左氏傳有縉雲氏。」師古曰：「李云縉插是也。字本作搢，插笏於大帶與革帶之間耳，非插於大帶也。或作薦紳者，亦謂薦笏於紳帶之間，其義同。」</note>
            </p>
            <p>作鄜畤後九年，文公獲若石云，于陳倉北阪城祠之。 <note>[一]蘇林曰：「質如石，似肝。」師古曰：「陳倉之北阪上城中也。云，語辭也。」</note>
                  其神或歲不至，或歲數。來也常以夜，光輝若流星，從東方來，集於祠城，若雄雉，其聲殷殷云，野雞夜鳴。
                        <note>[二]師古曰：「殷殷，聲也。云，傳聲之亂也。野雞，亦雉也，避呂后諱，故曰野雞。言陳寶若來而有聲，則野雞皆鳴以應之也。上言雄雉，下言野雞，史駮文也。殷音隱。」</note>
                  以一牢祠之，名曰陳寶。 <note>[三]臣瓚曰：「陳倉縣有寶夫人祠，或一歲二歲與葉君合。葉君神來時，天為之殷殷雷鳴，雉為之雊也。」</note>
            </p>
            <pb n="1196"/>
            <p>作陳寶祠後七十一年，秦德公立，卜居雍。 <note>[一]師古曰：「即今之雍縣。」</note> 子孫飲馬於河，遂都雍。雍之諸祠自此興。用三百牢於鄜畤。作伏祠。
                        <note>[二]孟康曰：「六月伏日也。周時無，至此乃有之。」師古曰：「伏者，謂陰氣將起，迫於殘陽而未得升，故為臧伏，因名伏日也。立秋之後，以金代火，金畏於火，故至庚日必伏。庚，金也。」</note>
                  磔狗邑四門，以御蠱災。</p>

            <p>後四年，秦宣公作密畤於渭南，祭青帝。</p>

            <p>後十三年，秦穆公立，病臥五日不寤； <note>[一]師古曰：「寤，覺也。覺音公孝反。」</note> 寤，乃言夢見上帝，
                        <note>[二]師古曰：「上帝謂天也。」</note> 上帝命穆公平晉亂。史書而藏之府。 <note>[三]師古曰：「府，臧書之處。」</note>
                  而後世皆曰上天。</p>
            <p>穆公立九年，齊桓公既霸，會諸侯於葵丘，而欲封禪。
                        <note>[一]師古曰：「葵丘會在僖九年。葵丘在陳留外黃縣東。封禪者，封土於山而禪祭於地也。禪音上戰反，解在武紀。」</note>
                  管仲曰：「古者封泰山禪梁父者七十二家， <note>[二]師古曰：「父音甫。」</note> 而夷吾所記者十有二焉。昔無懷氏封泰山，禪云云；
                        <note>[三]鄭氏曰：「無懷氏，古之王者，在伏羲前，見莊子。」服虔曰：「云云在梁父東，山名也。」晉灼曰：「云云山在蒙陰縣故城東北，下有云云亭。」</note>虙羲封泰山，禪<pb
                        n="1197"/>云云； <note>[四]師古曰：「虙讀曰伏。」</note> 神農氏封泰山，禪云云；炎帝封泰山，禪云云；
                        <note>[五]李奇曰：「炎帝，神農後。」</note> 黃帝封泰山，禪亭亭；
                        <note>[六]服虔曰：「亭亭山在牟陰。」晉灼曰：「地理志鉅平有亭亭山。」師古曰：「晉說是也。」</note>
                  顓頊封泰山，禪云云；帝嚳封泰山，禪云云；堯封泰山，禪云云；舜封泰山，禪云云；禹封泰山，禪會稽；湯封泰山，禪云云；周成王封泰山，禪於社首：
                        <note>[七]應劭曰：「山名，在博縣。」晉灼曰：「在鉅平南十二里。」師古曰：「晉說是也。」</note>
                  皆受命然後得封禪。」桓公曰：「寡人北伐山戎，過孤竹； <note>[八]應劭曰：「伯夷國也，在遼西令支。」師古曰：「令音郎定反。支音神祇之祇。」</note>
                  西伐，束馬縣車，上卑耳之山； <note>[九]韋昭曰：「將上山，纏束其馬，縣鈎其車也。卑耳卽齊語所謂辟耳。」</note> 南伐至召陵，
                        <note>[一０]師古曰：「召陵，楚地也，在汝南。召讀曰劭。」</note> 登熊耳山，以望江漢。
                        <note>[一一]師古曰：「熊耳山在順陽北益陽縣東，非禹貢所云『導洛自熊耳』者也。其山兩峯，狀亦若熊耳，因以為名也。」</note>
                  兵車之會三，乘車之會六，九合諸侯，一匡天下，
                        <note>[一二]師古曰：「兵車之會三，謂莊十三年會於北杏以平宋亂，僖四年侵蔡，蔡潰，遂伐楚，次於陘，六年伐鄭圍新城也。乘車之會六，謂莊十四年會於鄄，十五年又會於鄄，十六年同盟於幽，僖五年會於首止，八年盟於洮，九年會於葵丘也。匡，正也。一匡天下，謂定襄王為天子之位也。一說謂陽穀之會令諸侯云『無障谷，無貯粟，無以妾為妻』，天下皆從，故云一匡者也。」</note>
                  諸侯莫違我。昔三代受命，亦何以異乎？」於是管仲睹桓公不可窮以辭，因設之以事，曰：「古之封禪，鄗上黍，北里禾，所以為盛；
                        <note>[一三]應劭曰：「鄗音臛。」蘇林曰：「鄗上、北里，皆地名也。」師古曰：「盛謂以實簠簋。」</note> 江淮間一茅三脊，所以為藉也。
                        <note>[一四]服虔曰：「茅草有三脊也。」張晏曰：「謂靈茅也。」師古曰：「藉，以藉地也，音才夜反。」</note> 東海致比目之魚，
                        <note>[一五]師古曰：「爾雅云『東方有比目魚焉，不比不行，其名謂之鰈』，音土盍反。」</note> 西海致比翼之鳥。
                        <note>[一六]師古曰：「山海經云『崇吾之山有鳥狀如鳧，而一翼一目，相得乃飛，其名曰蠻鳥』。爾雅曰『南方有比翼鳥焉，不比飛，其名謂之鶼鶼』。而管仲乃云西海，其說異也。」</note>
                  然後物有不召而自至者十有五焉。今鳳皇麒麟不至，嘉禾不生，而蓬蒿藜莠茂，鴟梟羣翔，
                        <note>[一七]師古曰：「蓬蒿藜莠，皆穢惡之草。梟，不祥之鳥也。鴟，蓋今所謂角鴟也。梟，土梟也。」</note>
                  而欲封禪，無乃不可乎？」於是桓公乃止。</p>
            <pb n="1198"/>
            <p>是歲，秦穆公納晉君夷吾。其後三置晉國之君，平其亂。 <note>[一]師古曰：「三立其君，謂惠公、懷公、文公。」</note> 穆公立三十九年而卒。</p>
            <pb n="1199"/>
            <p>後五十年，周靈王卽位。時諸侯莫朝周，萇弘乃明鬼神事， <note>[一]師古曰：「萇弘，周大夫。」</note>
                  設射不來。不來者，諸侯之不來朝者也。依物怪，欲以致諸侯。諸侯弗從，而周室愈微。後二世，至敬王時，晉人殺萇弘。
                        <note>[二]李奇曰：「周為晉殺之也。」師古曰：「春秋左氏傳哀公三年傳稱『劉氏、范氏世為婚姻，萇弘事劉文公，故周與范氏趙鞅以為討，周人殺萇弘』也。」</note>
            </p>
            <p>是時，季氏專魯，旅於泰山，仲尼譏之。
                        <note>[一]師古曰：「旅，陳也，陳禮物而祭之也。陪臣祭泰山，僭諸侯之禮。孔子非之曰：『嗚乎，曾謂泰山不如林放乎！』事見論語。」</note>
            </p>
            <p>自秦宣公作密畤後二百五十年，而秦靈公於吳陽作上畤，祭黃帝；作下畤，祭炎帝。</p>
            <p>後四十八年，周太史儋見秦獻公 <note>[一]孟康曰：「太史儋謂老子也。」師古曰：「此亦周之太史名，非必老聃。老聃非秦獻公時。儋音丁甘反，又吐甘反。」</note>
                  曰：「周始與秦國合而別，別五百載當復合，
                        <note>[二]應劭曰：「秦，伯翳之後也。始周孝王封非子為附庸，邑諸秦。平王東遷洛邑，襄公以兵衞之，嘉其勳力，列為侯伯，與周別五百載矣。昭王時，西周君自歸受罪，盡獻其邑三十六城，此復合也。」孟康曰：「謂周封秦為別，秦并
                        周為合。此襄王為霸，始皇為王也。」韋昭曰：「周封秦為始別，謂秦仲也。五百歲，謂從秦仲至孝公彊大，顯王致伯，與之親合也。」師古曰：「諸家之說皆非也。自非子至西周獻邑，凡六百五十三歲，自仲至顯王二十六年孝公稱伯，止有四百二十六歲，皆不合五百之數也。按史記秦本紀及年表，並云周平王封襄公，始列為諸侯，於是始與諸侯通。又周本紀及吳、齊、晉、楚諸系家皆言幽王為犬戎所殺，秦始列為諸侯，正與此志符會，是乃為別。至昭襄王五十二年，西周君自歸獻邑，凡五百一十六年，是為合也。言五百者，舉其成數也。」</note>
                  合七十年而伯王出焉。」
                        <note>[三]韋昭曰：「武王、昭王皆伯，至始皇而王天下。」師古曰：「七十當為十七，今史記舊本皆作十七字。伯王者，指謂始皇。始皇初立，政在太后、嫪毐，未得稱伯。自昭王滅周後，至始皇九年誅嫪毐，止十七年。本紀年表其義顯，而韋氏乃合武王、昭王為數，失之遠矣。伯讀曰霸。」</note>
                  儋見後七年，櫟陽雨金，獻公自以為得金瑞，故作畦畤櫟陽，而祀白帝。
                        <note>[四]師古曰：「畦畤者，如種韭畦之形，而畤於畦中各為一土封也。畦音下圭反。」</note>
            </p>
            <pb n="1200"/>
            <p>後百一十歲，周赧王卒，九鼎入於秦。或曰，周顯王之四十二年，宋大丘社亡，
                        <note>[一]師古曰：「爾雅云『左陵泰丘』，謂丘左有陵者其名泰丘也。郭璞云『宋有泰丘』，蓋以丘名此地也。」</note>
                  而鼎淪沒於泗水彭城下。</p>
            <p>自赧王卒後七年，秦莊襄王滅東周，周祀絕。後二十八年，秦并天下，稱皇帝。</p>
            <p>秦始皇帝既卽位，或曰：「黃帝得土德，黃龍地螾見。
                        <note>[一]應劭曰：「螾，丘蚓也。黃帝土德，故地見其神，蚓大五六圍，長十餘丈。」如淳曰：「呂氏春秋云黃帝之時天先見大螻大螾，黃帝曰土氣勝，故其色尚黃。」師古曰：「螾音蚓。螻音樓，謂螻蛄也。」</note>
                  夏得木德，青龍止於郊，草木鬯茂。 <note>[二]師古曰：「鬯與暢同。」</note> 殷得金德，銀自山溢。 <note>[三]蘇林曰：「流出也。」</note>
                  周得火德，有赤烏之符。
                        <note>[四]師古曰：「謂武王伐紂師渡孟津之時也。尚書中候曰『有火自天止於王屋，流為赤烏，五至，以穀俱來』。」</note>今秦變周，水德之時。昔文公<pb
                        n="1201"/>出（臘）〔獵〕， <note>昔文公出（臘）〔獵〕， 景祐、殿、局本都作「獵」。王先謙說作「獵」是。</note>
                  獲黑龍，此其水德之瑞。」於是秦更名河曰「德水」，以冬十月為年首，色尚黑，度以六為名，
                        <note>[五]張晏曰：「水北方黑，終數六，故以方六寸為符，六尺為步。」</note> 音上大呂，
                        <note>[六]師古曰：「大呂，陰律之始也。」</note> 事統上法。
                        <note>[七]服虔曰：「政尚法令也。」臣瓚曰：「水陰，陰主刑殺，故上法。」</note>
            </p>
            <p>卽帝位三年，東巡狩郡縣，祠騶嶧山， <note>[一]蘇林曰：「騶，魯縣也。」臣瓚曰：「嶧山在北。」師古曰：「嶧音亦。」</note> 頌功業。
                        <note>[二]師古曰：「謂刻石自著功業。」</note> 於是從齊魯之儒生博士七十人，至於泰山下。諸儒生或議曰：「古者封禪為蒲車，惡傷山之土石草木；
                        <note>[三]師古曰：「蒲車，以蒲裹輪。」</note> 掃地而祠，席用苴稭，
                        <note>[四]應劭曰：「稭，藁本也，去皮以為席。」如淳曰：「苴讀如租。稭讀如戛。」晉灼曰：「苴，藉也。」師古曰：「茅藉也。苴字本作葅，假借用。」</note>
                  言其易遵也。」始皇聞此議各乖異，難施用，由此黜儒生。 <note>[五]師古曰：「黜，退也。」</note>
                  而遂除車道，上自泰山陽。至顛，立石頌德，明其得封也。從陰道下， <note>[六]師古曰：「山南曰陽，山北曰陰。」</note>
                  禪於梁父。其禮頗采泰祝之祀雍上帝所用，而封臧皆祕之，世不得而記也。</p>
            <pb n="1202"/>
            <p>始皇之上泰山，中阪遇暴風雨，休於大樹下。諸儒既黜，不得與封禪， <note>[一]師古曰：「與讀曰豫也。」</note> 聞始皇遇風雨，卽譏之。</p>
            <p>於是始皇遂東遊海上，行禮祠名山川及八神，（來）〔求〕興巳人羨門之屬。 <note>（來）〔求〕興巳人羨門之屬。
                        景祐、殿本都作「求」。朱一新說作「求」是，封禪書同。</note>
                  <note>[一]應劭曰：「羨門名子高，古仙人也。」師古曰：「古亦以興巳為仙字。下皆類此。」</note>
                  八神將自古而有之；或曰太公以來作之。齊所以為齊，以天齊也。 <note>[二]蘇林曰：「當天中央齊也。」師古曰：「謂其衆神異，如天之腹齊也。」</note>
                  其祀絕，莫知起時。八神，一曰天主，祠天齊。天齊淵水，居臨菑南郊山下下者。
                        <note>[三]師古曰：「下下，謂最下者。臨菑城南有天齊水，五泉並出，蓋謂此也。」</note>
                  二曰地主，祠泰山梁父。蓋天好陰，祠之必於高山之下畤，命曰「畤」； <note>[四]師古曰：「名其祭處曰畤也。」</note>
                  地貴陽，祭之必於澤中圜丘云。三曰兵主，祠蚩尤。蚩尤在東平陸監鄉，齊之西竟也。 <note>[五]師古曰：「東平陸，縣名也。監，其縣之鄉名也。」</note>
                  四曰陰主，祠三山； <note>[六]師古曰：「三山，即下所謂三神山。」</note> 五曰陽主，祠之罘山；
                        <note>[七]韋昭曰：「之罘山在東萊腄縣。」師古曰：「罘音浮。腄音直瑞反。」</note> 六曰月主，祠（之）萊山：
                        <note>六曰月主，祠（之）萊山： 王先謙說「之」字不當有，緣上「之」字而衍。</note>
                  <note>[八]韋昭曰：「在東萊長廣也。」</note> 皆在齊北，並勃海。 <note>[九]師古曰：「並音步浪反。」</note>
                  七曰日主，祠盛山。盛山斗入海， <note>[一０]韋昭曰：「盛山在東萊不夜縣，斗入海也。」師古曰：「斗，絕也。盛音成。」</note>
                  最居齊東北陽，以迎日出云。八曰四時主，祠琅邪。琅邪在齊東北，蓋歲之所始。
                        <note>[一一]師古曰：「山海經云琅邪臺在勃海間，謂臨海有山形如臺也。」</note>皆各用牢具<pb n="1203"
                  />祠，而巫祝所損益，圭幣雜異焉。 <note>[一二]師古曰：「言八神牲牢皆同，而圭幣各異也。」</note>
            </p>
            <p>自齊威、宣時，騶子之徒論著終始五德之運，
                        <note>[一]如淳曰：「今其書有五德終始。五德各以所勝為行。秦謂周為火德，滅火者水，故自謂水德。」師古曰：「騶子卽騶衍。」</note>
                  及秦帝而齊人奏之，故始皇采用之。而宋毋忌、正伯僑、元尚、羨門高最後，皆燕人， <note>羨門高最後，皆燕人，
                        王鳴盛說，案服虔、司馬貞說，最後者，自是謂其在騶子之後耳，非姓名。其實止四人。顏注謬。</note> 為方興巳道，
                        <note>[二]韋昭曰：「皆慕古人之名，效為神仙者也。」師古曰：「自宋毋忌至最後，皆其人姓名也，凡五人。」</note> 形解銷化，
                        <note>[三]服虔曰：「尸解也。」張晏曰：「人老而解去，故骨如變化也。今山中有龍骨，世人謂之龍解骨化去。」應劭曰：「列仙傳曰崔文子學仙於王子喬，〔王子喬〕化為白蜺，
                        〔王子喬〕化為白蜺， 「王子喬」三字據景祐、殿本補。
                        文子驚，引戈擊之，俯而見之，王子喬之尸也，須臾則為大鳥飛而去。」師古曰：「服、張二說是也。」</note> 依於鬼神之事。騶衍以陰陽主運
                        <note>[四]晉灼曰：「燕昭王築宮師之，故作主運之篇也。」如淳曰：「今其書有（王）〔主〕運。五行相次轉用事，隨方（而）〔面〕為服也。」
                        今其書有（王）〔主〕運。五行相次轉用事，隨方（而）〔面〕為服也。 景祐、殿本「王」都作「主」，「而」都作「面」，封禪書集解引同。
                        </note>顯於諸侯，而燕齊海上之方士傳其術不能通，然則怪迂阿諛苟合之徒自<pb n="1204"/>此興，不可勝數也。
                        <note>[五]師古曰：「迂謂回遠也，音于。」</note>
            </p>
            <p>自威、宣、燕昭使人入海求蓬萊、方丈、瀛洲。此三神山者，其傳在勃海中，
                        <note>[一]服虔曰：「其傳書云爾。」臣瓚曰：「世人相傳云爾。」師古曰：「瓚說是也。」</note>
                  去人不遠。蓋嘗有至者，諸興巳人及不死之藥皆在焉。其物禽獸盡白，而黃金銀為宮闕。未至，望之如雲；及到，三神山反居水下，水臨之。患且至，則風輒引船而去，終莫能至云。世主莫不甘心焉。
                        <note>[二]師古曰：「甘心，言貪嗜之心不能已也。」</note>
            </p>
            <pb n="1205"/>
            <p>及秦始皇至海上，則方士爭言之。始皇如恐弗及，使人齎童男女入海求之。船交海中，皆以風為解， <note>[一]師古曰：「自解說云為風不得至。」</note>
                  曰未能至，望見之焉。其明年，始皇復游海上，至琅邪，過恆山，從上黨歸。後三年，游碣石，考入海方士， <note>[二]師古曰：「考，校其虛實也。」</note>
                  從上郡歸。後五年，始皇南至湘山，遂登會稽，並海上， <note>[三]師古曰：「附海而上也。並音步浪反。上音時掌反。」</note> 幾遇海中三神山之奇藥。
                        <note>[四]師古曰：「幾讀曰冀。」</note> 不得，還到沙丘崩。 <note>[五]臣瓚曰：「沙丘在鉅鹿縣東北也。」</note>
            </p>
            <p>二世元年，東巡碣石，並海， <note>[一]師古曰：「並音步浪反。」</note> 南歷泰山，至會稽，皆禮祠之，而刻勒始皇所立石書旁，以章始皇之功德。
                        <note>[二]師古曰：「今此諸山皆有始皇所刻石及胡亥重刻，其文並具存焉。」</note> 其秋，諸侯叛秦。三年而二世弒死。</p>
            <p>始皇封禪之後十二年而秦亡。諸儒生疾秦焚詩書，誅滅文學，百姓怨其法，天下叛之，皆說曰：「始皇上泰山，為風雨所擊，不得封禪云。」此豈所謂無其德而用其事者邪？</p>
            <p>昔三代之居皆河洛之間， <note>[一]師古曰：「謂夏都安邑，殷都朝歌，周都洛陽。」</note>故嵩高為中嶽，而四嶽各如其方，四瀆咸在山東。至秦稱<pb
                        n="1206"/>帝，都咸陽，則五嶽、四瀆皆并在東方。自五帝以至秦，迭興迭衰， <note>[二]師古曰：「迭，互也，音大結反。」</note>
                  名山大川或在諸侯，或在天子，其禮損益世殊，不可勝記。 <note>[三]師古曰：「代代殊異，故不可盡記。」</note>
                  及秦并天下，令祠官所常奉天地名山大川鬼神可得而序也。</p>
            <p>於是自崤以東，名山五，大川祠二。 <note>[一]師古曰：「崤卽今之陝州二崤也。」</note> 曰太室。太室，嵩高也。恆山，泰山，會稽，湘山。水曰泲，曰淮。
                        <note>[二]師古曰：「泲音子禮反，此本濟水之字。」</note> 春以脯酒為歲禱，因泮凍；
                        <note>[三]服虔曰：「解凍也。」師古曰：「泮音普半反。」</note> 秋涸凍；
                        <note>[四]師古曰：「涸讀與沍同。沍，凝也，音下故反。春則解之，秋則凝之。春秋左氏傳曰『固陰沍寒』。禮記月令曰『孟冬行春令則凍閉不密』。」</note>
                  冬塞禱祠。 <note>[五]師古曰：「塞謂報其所祈也，音先代反。下並同也。」</note>
                  其牲用牛犢各一，牢具圭幣各異。自華以西，名山七，名川四。曰華山，薄山。薄山者，襄山也。
                        <note>[六]師古曰：「說者云薄山在河東，一曰在潼關北十餘里，而此志云自華以西者，則今閺鄉之南山連延西出，並得華山之名。」</note>
                  岳山，岐山，吳山，鴻冢，瀆山。瀆山，蜀之岷山也。
                        <note>[七]師古曰：「周禮職方氏：『雍州，其山曰岳。』爾雅亦云『河西曰岳』。說者咸云岳卽吳岳也。今志有岳，又有吳山，則吳岳非一山之名，但未詳岳之所在耳。徐廣云：『岳山在武功。』據地理志，武功但有垂山，無岳山也。岐山卽在今之岐山縣，其山兩岐，俗呼為箭括嶺。吳山在今隴州吳山縣。鴻冢，釋在下。岷山在湔氐道。」</note>
                  水曰河，祠臨晉； <note>[八]師古曰：「卽今之同州朝邑縣界。」</note> 沔，祠漢中；
                        <note>[九]師古曰：「沔，漢水之上名也。漢中，今梁州是也。沔音彌善反。」</note> 湫淵，祠朝那；
                        <note>[一０]蘇林曰：「湫淵在安定朝那縣，方四十里，停水不流，冬夏不增不減，不生草木。湫音將蓼反。」師古曰：「此水今在涇州界，清澈可愛，不容穢濁，或諠污，輒興雲雨。土俗亢旱，每於此求之，相傳云龍之所居也。而天下山川隈曲，亦往往有之。湫音子由反。」</note>
                  江水，祠蜀。亦春秋泮涸禱塞如東方山川；而牲亦牛犢牢具圭幣各異。而四大冢鴻、岐、吳、嶽，皆有嘗禾。 <note>[一一]孟康曰：「以新穀祭之。」</note>
                  陳寶節來祠， <note>[一二]服虔曰：「陳寶神應節來也。」</note>
                  其河加有嘗醪。此皆雍州之域，近天子都，故加車一乘，駵駒四。霸、產、豐、澇、涇、渭、長水，皆不在大山川數，
                        <note>[一三]師古曰：「霸、產出藍田。豐、澇出鄠。長水者，言其源流長也。澇音勞。」</note> 以近咸陽，盡得比山川祠，而無諸加。
                        <note>[一四]師古曰：「加謂車及駵駒之屬。」</note> 汧、洛二淵，鳴澤、蒲山、嶽壻山之屬，
                        <note>[一五]蘇林曰：「壻音胥。」韋昭曰：「音蘇計反。」師古曰：「韋說是也。」</note>
                        為小山川，亦皆禱塞泮涸祠，禮不必同。而雍有日、月、參、辰、南北斗、熒惑、太白、歲星、填星、辰星、二十八宿、風伯、<pb n="1207"
                  />雨師、四海、九臣、十四臣、諸布、諸嚴、諸逐之屬，百有餘廟。
                        <note>[一六]師古曰：「風伯，飛廉也。雨師，屏翳也，一曰屏號。而說者乃謂風伯箕星也，雨師畢星也。此志既言二十八宿，又有風伯、雨師，則知非箕、畢也。九臣、十四臣，不見名數所出。諸布、諸嚴、諸逐，未聞其義。逐字或作逑，音求。屏並音步丁反。」</note>
                  西亦有數十祠。於湖有周天子祠。於下邽有天神。豐、鎬有昭明、天子辟池。於杜、亳有五杜主之祠、壽星祠；
                        <note>[一七]韋昭曰：「亳音薄，湯所都也。」臣瓚曰：「濟陰薄縣是也。」師古曰：「杜卽京兆杜縣也。此亳非湯都也，不在濟陰。徐廣云京兆杜縣有薄亭，斯近之矣。」</note>
                  而雍、菅廟祠亦有杜主。 <note>[一八]李奇曰：「菅，茅也。」師古曰：「菅音姦。」</note> 杜主，故周之右將軍，
                        <note>[一九]師古曰：「墨子云周宣王殺杜伯不以罪，後宣王田於圃田，見杜伯執弓矢射，宣王伏弓衣而死，故周人尊其鬼而右之，蓋謂此也。」</note>
                  其在秦中最小鬼之神者也。 <note>[二０]師古曰：「其鬼雖小而有神靈也。」</note> 各以歲時奉祠。</p>
            <pb n="1208"/>
            <!-- all notes -->
            <pb n="1209"/>
            <p>唯雍四（時）〔畤〕上帝為尊， <note>唯雍四（時）〔畤〕上帝為尊， 景祐、殿、局本都作「畤」。王先謙說作「畤」是。</note>
                  其光景動人民，唯陳寶。故雍四畤，春以為歲祠禱，因泮凍，秋涸凍，冬賽祠，五月嘗駒，及四中之月月祠，
                        <note>[一]師古曰：「中讀曰仲。謂四時之仲月皆祠之。」</note> 若陳寶節來一祠。春夏用騂，
                        <note>[二]師古曰：「騂，純赤色也，音先營反。」</note> 秋冬用駵。畤駒四匹，
                        <note>[三]師古曰：「每畤用駒四匹，而春秋異色。」</note> 木寓龍一駟，
                        <note>[四]李奇曰：「寓，寄也，寄生龍形於木也。」師古曰：「一駟亦四龍也。」</note>
                  木寓車馬一駟，各如其帝色。黃犢羔各四，圭幣各有數，皆生瘞埋，無俎豆之具。三年一郊。秦以十月為歲首，故常以十月上宿郊見，
                        <note>[五]李奇曰：「上宿，上齋戒也。」</note> 通權火，
                        <note>[六]張晏曰：「權火，烽火也，狀若井挈皋矣。其法類稱，故謂之權火。欲令光明遠照，通於祀所也。漢祀五畤於雍，五十里一烽火。」如淳曰：「權，舉也。」師古曰：「凡祭祀通舉火者，或以天子不親至祠所而望拜，或以衆祠各處，欲其一時薦饗，宜知早晏，故以火為之節度也。它皆類此。」</note>
                  拜於咸陽之旁，而衣上白，其用如經祠云。 <note>[七]服虔曰：「經，常也。」</note>
                  西畤、畦畤，祠如其故，上不親往。諸此祠皆太祝常主，以歲時奉祠之。至如它名山川諸神及八神之屬，上過則祠，去則已。郡縣遠方祠者，民各自奉祠，不領於天子之祝官。祝官有祕祝，卽有災祥，輒祝祠移過於下。</p>

            <pb n="1210"/>

            <p>漢興，高祖初起，殺大虵，有物曰：「蛇，白帝子，而殺者赤帝子也。」 <note>[一]師古曰：「物謂鬼神也。」</note> 及高祖禱豐枌榆社，
                        <note>[二]鄭氏曰：「枌榆，鄉名也。社在枌榆。」晉灼曰：「枌，白榆也。社在豐東北十五里。」師古曰：「以此樹為社神，因立名也。枌音符云反。」</note>
                  侚沛，為沛公，則祀蚩尤，釁鼓旗。遂以十月至霸上，立為漢王。因以十月為年首，色上赤。</p>

            <p>二年（冬）， <note>二年（冬）， 王念孫說景祐本無「冬」字是也。按封禪書亦無「冬」字。</note>
                  東擊項籍而還入關，問：「故秦時上帝祠何帝也？」對曰：「四帝，有白、青、黃、赤帝之祠。」高祖曰：「吾聞天有五帝，而四，何也？」莫知其說。於是高祖曰：「吾知之矣，乃待我而具五也。」乃立黑帝祠，名曰北畤。有司進祠，上不親往。悉召故秦祀官，復置太祝、太宰，如其故儀禮。因令縣為公社。
                        <note>[一]李奇曰：「猶官社。」</note> 下詔曰：「吾甚重祠而敬祭。今上帝之祭及山川諸神當祠者，各以其時禮祠之如故。」</p>

            <p>後四歲，天下已定，詔御史令豐治枌榆社，常以時，春以羊彘祠之。令祝立蚩尤之祠於<pb n="1211"
                  />長安。長安置祠祀官、女巫。其梁巫祠天、地、天社、天水、房中、（當）〔堂〕上之屬； <note>（當）〔堂〕上之屬； 景祐、殿、局本都作「堂」。</note>
                  晉巫祠五帝、東君、雲中君、巫社、巫祠、族人炊之屬；
                        <note>[一]服虔曰：「東君以下皆神名也。」師古曰：「東君，日也。雲中君謂雲神也。巫社、巫祠，皆古巫之神也。族人炊，古主炊母之神也。炊謂饎爨也。」</note>
                  秦巫祠杜主、巫保、族纍之屬； <note>[二]師古曰：「杜主即上所云五杜主也。巫保、族纍，二神名。纍音力追反。」</note> 荊巫祠堂下、巫先、司命、施糜之屬；
                        <note>[三]師古曰：「堂下，在堂之下。巫先，巫之最先者也。司命，說者云文昌第四星也。施糜，其先常施設糜鬻者也。」</note> 九天巫祠九天：
                        <note>[四]師古曰：「九天者，謂中央鈞天，東方蒼天，東北旻天，北方玄天，西北幽天，西方浩天，西南朱天，南方炎天，東南陽天也。其說見淮南子。一說云東方旻天，東南陽天，南方赤天，西南朱天，西方成天，西北幽天，北方玄天，東北變天，中央鈞天也。」</note>
                  皆以歲時祠宮中。其河巫祠河於臨晉，而南山巫祠南山、秦中。秦中者，二世皇帝也。
                        <note>[五]張晏曰：「以其彊死，魂魄為厲，故祠之。成帝時匡衡奏罷之。」</note> 各有時日。</p>
            <p>其後二歲，或言曰周興而邑立后稷之祠， <note>[一]師古曰：「以其有播種之功，故令天下諸邑皆祠之。」</note> 至今血食天下。
                        <note>[二]師古曰：「祭有牲牢，故言血食徧天下也。」</note> 於是高祖制詔御史：「其令天下立靈星祠，
                        <note>[三]張晏曰：「龍星左角曰天田，則農祥也。（晨）〔辰〕見而祭之。」 （晨）〔辰〕見而祭之。 王先謙說殿本「晨」作「辰」是。 </note>
                  常以歲時祠以牛。」</p>

            <pb n="1212"/>

            <p>高祖十年春，有司請令縣常以春二月及臘祠稷以羊彘，民里社各自裁以祠。 <note>[一]師古曰：「隨其祠具之豐儉也。」</note> 制曰：「可。」</p>
            <p>文帝卽位十三年，下詔曰：「祕祝之官移過於下，朕甚弗取，其除之。」</p>
            <p>始名山大川在諸侯，諸侯祝各自奉祠，天子官不領。及齊、淮南國廢，令太祝盡以歲時致禮如故。</p>
            <p>明年，以歲比登， <note>[一]師古曰：「年穀頻孰也。」</note> 詔有司增雍五畤路車各一乘，駕被具；
                        <note>[二]師古曰：「駕車被馬之飾皆具也。被音皮義反。下亦同。」</note>
                  西畤、畦畤寓車各一乘，寓馬四匹，駕被具；河、湫、漢水，玉加各二；及諸祀皆廣壇場，圭幣俎豆以差加之。</p>
            <p>魯人公孫臣上書曰：「始秦得水德，及漢受之，推終始傳， <note>[一]鄭氏曰：「音亭傳。」師古曰：「音張戀反。謂轉次之。」</note>
                  則漢當土德，土德之應黃龍見。宜改正朔，服色上黃。」時丞相張蒼好律曆，以為漢乃水德之時，河決金隄，其符也。年始冬十月，色外黑內赤，
                        <note>[二]服虔曰：「十月陰氣在外，〔故外〕黑； 〔故外〕黑； 「故外」二字據景祐、殿本補。
                        陽氣尚伏在地，故內赤也。或曰，十月百草外黑內赤也。」</note> 與德相應。公孫臣言非是，罷之。明年，黃龍見成紀。
                        <note>[三]師古曰：「天水之縣也。」</note>文<pb n="1213"/>帝召公孫臣，拜為博士，與諸生申明土德，草改曆服色事。
                        <note>[四]師古曰：「草謂創造之。後例皆同也。」</note> 其夏，下詔曰：「有異物之神見於成紀，毋害於民，歲以有年。朕幾郊祀上帝諸神，
                        <note>[五]師古曰：「幾讀曰冀。」</note> 禮官議，毋諱以朕勞。」
                        <note>[六]師古曰：「無諱以朕為勞，自言不以為勞也。」晉灼曰：「諱，忌難也。」</note> 有司皆曰：「古者天子夏親郊祀上帝於郊，故曰郊。」
                        <note>[七]師古曰：「邑外謂之郊。」</note> 於是夏四月，文帝始幸雍郊見五畤，祠衣皆上赤。</p>
            <p>趙人新垣平以望氣見上，言「長安東北有神氣，成五采，若人冠冕焉。或曰東北神明之舍，西方神明之墓也。
                        <note>[一]張晏曰：「神明，日也。日出東北，舍謂陽谷。日沒於西，故曰墓。墓，濛谷也。」師古曰：「此說非也。蓋總言凡神明以東北為居，西方為冢墓之所，故立廟於渭陽者也。」</note>
                  天瑞下，宜立祠上帝，以合符應。」於是作渭陽五帝廟，同宇，
                        <note>[二]師古曰：「宇謂屋之覆也。言同一屋之下而別為五廟，各立門室也。廟記云五帝廟在長安東北也。」</note>
                  帝一殿，面五門，各如其帝色。祠所用及儀亦如雍五畤。</p>
            <pb n="1214"/>
            <p>明年夏四月，文帝親拜霸渭之會， <note>[一]如淳曰：「二水之合也。」</note> 以郊見渭陽五帝。五帝廟臨渭，其北穿蒲池溝水。
                        <note>[二]師古曰：「蒲池，為池而種蒲。蒲字或作滿，言其水滿也。」</note> 權火舉而祠，若光煇然屬天焉。
                        <note>[三]師古曰：「屬，聯也，音之欲反。」</note> 於是貴平至上大夫，賜累千金。而使博士諸生刺六經中作王制，
                        <note>[四]師古曰：「刺，采取之也，音千賜反。」</note> 謀議巡狩封禪事。</p>
            <p>文帝出長門， <note>[一]如淳曰：「亭名也。」</note> 若見五人於道北，遂因其直立五帝壇，
                        <note>[二]鄭氏曰：「因其所立處以立祠也。」師古曰：「直猶當也，當其處。」</note> 祠以五牢。</p>
            <p>其明年，平使人持玉杯，上書闕下獻之。平言上曰：「闕下有寶玉氣來者。」已視之，果有獻玉杯者，刻曰「人主延壽」。平又言「臣候日再中」。居頃之，日卻復中。於是始更以十七年為元年，令天下大酺。平言曰：「周鼎亡在泗水中，今河決通於泗，臣望東北汾陰直有金寶氣，
                        <note>[一]師古曰：「汾陰直，謂正當汾陰也。」</note>
                  意周鼎其出乎？兆見不迎則不至。」於是上使使治廟汾陰南，臨河，欲祠出周鼎。人有上書告平所言皆詐也。下吏治，誅夷平。
                        <note>[二]師古曰：「夷者，平也，謂盡平除其家室宗族。」</note> 是後，文帝怠於改正服鬼神之事，
                        <note>[三]師古曰：「正，正朔也。服，服色也。正音之成反。」</note><pb n="1215"
                  />而渭陽、長門五帝使祠官領，以時致禮，不往焉。</p>
            <p>明年，匈奴數入邊， <note>[一]師古曰：「數音所角反。」</note> 興兵守御。後歲少不登。數歲而孝景卽位。十六年，祠官各以歲時祠如故，無有所興。</p>
            <p>武帝初卽位，尤敬鬼神之祀。漢興已六十餘歲矣，天下艾安， <note>[一]師古曰：「艾讀曰乂。乂，治也。漢書皆以艾為乂，其義類此也。」</note>
                  縉紳之屬皆望天子封禪改正度也， <note>[二]師古曰：「正亦正朔。度，度量也。服色度量，互言之耳。」</note> 而上鄉儒術，
                        <note>[三]師古曰：「鄉讀曰嚮。」</note> 招賢良。趙綰、王臧等以文學為公卿，欲議古立明堂城南，以朝諸侯，草巡狩封禪改曆服色事未就。
                        <note>[四]師古曰：「就，成也。」</note>
                  竇太后不好儒術，使人微伺趙綰等姦利事，按綰、臧，綰、臧自殺，諸所興為皆廢。六年，竇太后崩。其明年，徵文學之士。</p>
            <pb n="1216"/>
            <p>明年，上初至雍，郊見五畤。後常三歲一郊。是時上求神君，舍之上林中磃氏館。
                        <note>[一]如淳曰：「磃音蹄。」鄭氏曰：「音斯。」師古曰：「鄭音是也。其字從石從虒。」</note> 神君者，長陵女子，以乳死，見神於先後宛若。
                        <note>[二]孟康曰：「產乳而死也。兄弟妻相謂先後。宛若，字也。」師古曰：「先音蘇見反。後音胡搆反。古謂之娣姒，今關中俗呼為先後，吳楚俗呼之為妯娌，音軸里。」</note>
                  宛若祠之其室，民多往祠。平原君亦往祠，其後子孫以尊顯。 <note>[三]應劭曰：「平原君，武帝外祖母也。」</note>
                  及上卽位，則厚禮置祠之內中。聞其言，不見其人云。</p>
            <p>是時，李少君亦以祠竈、穀道、卻老方見上， <note>[一]如淳曰：「祠竈可以致福。」李奇曰：「穀道，辟穀不食之道也。」</note> 上尊之。少君者，故深澤侯人，主方。
                        <note>[二]如淳曰：「侯家人，主方藥也。」</note> 匿其年及所生長。
                        <note>[三]師古曰：「生長，謂其郡縣所屬及居止處。」</note> 常自謂七十，能使物，卻老。
                        <note>[四]如淳曰：「物謂鬼物也。」</note> 其游以方徧諸侯。無妻子。人聞其能使物及不死，更餽遺之，
                        <note>[五]師古曰：「更音工衡反。」</note> 常餘金錢衣食。人皆以為不治產業而饒給， <note>[六]師古曰：「給，足也。」</note>
                  又不知其何所人，愈信，爭事之。少君資好方，善為巧發奇中。 <note>[七]如淳曰：「時時發言有所中。」師古曰：「中音竹仲反。」</note>
                  常從武安侯宴，坐中有年九十餘老人，少君乃言與其大父游射處，老人為兒從其大父，識其處， <note>[八]師古曰：「識，記也，音式志反。」</note>
                  一坐盡驚。少君見上，上有故銅器，問少君。少君曰：「此器齊桓公十年陳於柏寢。」
                        <note>[九]臣瓚曰：「晏子書柏寢，臺名也。」師古曰：「以柏木為寢室於臺之上。」</note> 已而按其刻，果齊桓公器。
                        <note>[一０]師古曰：「刻謂器上所銘記。」</note> 一宮盡駭，以為少君神，數百歲人也。少君言上：「祠竈皆可致物，
                        <note>[一一]師古曰：「物亦謂鬼物。」</note>
                        致物而丹沙可化為黃金，黃金成以為飲食器則益壽，益壽而海中蓬萊僊者乃可見之，以封禪則不死，黃帝是也。臣<pb n="1217"/>嘗游海上，見安期生，
                        <note>[一二]服虔曰：「古之真人也。」師古曰：「列仙傳云安期生琅邪人，賣藥東海邊，時人皆言千歲也。」</note> 安期生食臣棗，大如瓜。
                        <note>[一三]師古曰：「食讀曰。」</note> 安期生僊者，通蓬萊中，合則見人，不合則隱。」
                        <note>[一四]師古曰：「合謂道相合。」</note> 於是天子始親祠竈，遣方士入海求蓬萊安期生之屬，而事化丹沙諸藥齊為黃金矣。
                        <note>[一五]師古曰：「齊，藥之分齊也，音才計反。」</note> 久之，少君病死。天子以為化去不死也，使黃錘史寬舒受其方，
                        <note>[一六]孟康曰：「二人皆方士也。」師古曰：「錘音直垂反。」</note> 而海上燕齊怪迂之方士多更來言神事矣。
                        <note>[一七]師古曰：「更音工衡反。」</note>
            </p>
            <pb n="1218"/>
            <p>亳人謬忌奏祠泰一方， <note>[一]如淳曰：「亳亦薄也，下所謂薄忌也。」晉灼曰：「濟陰薄縣人也。」</note> 曰：「天神貴者泰一，泰一佐曰五帝。
                        <note>[二]師古曰：「謂青帝靈威仰，赤帝赤熛怒，白帝白招矩，黑帝叶光紀，黃帝含樞紐也。一說蒼帝名靈府，赤帝名文祖，白帝名顯紀，黑帝名玄矩，黃帝名神斗。」</note>
                  古者天子以春秋祭泰一東南郊，日一太牢，七日， <note>[三]師古曰：「每日以一太牢，凡七日祭也。」</note>
                  為壇開八通之鬼道。」於是，天子令太祝立其祠長安城東南郊，常奉祠如忌方。其後，人上書言「古者天子三年一用太牢祠三一：天一、地一、泰一。」天子許之，令太祝領祠之於忌泰一壇上，如其方。後人復有言「古天子常以春解祠，祠黃帝用一梟、破鏡；
                        <note>[四]張晏曰：「黃帝，五帝之首也，歲之始也。梟，惡逆之鳥。方士虛誕，云以歲始祓除凶災，令神仙之帝食惡逆之物，
                        使天下為逆者破滅訖竟，無有遺育也。」孟康曰：「梟，鳥名，食母。破鏡，獸名，食父。黃帝欲絕其類，使百吏祠皆用之。破鏡如貙而虎眼。」如淳曰：「漢使東郡送梟，五月五日作梟羹以賜百官。以其惡鳥，故食之也。」師古曰：「解祠者，謂祠祭以解罪求福。」</note>
                  冥羊用羊祠；馬行用一青牡馬；泰一、皋山山君用牛；武夷君用乾魚；陰陽使者以一牛。」 <note>[五]孟康曰：「陰陽之神也。」</note>
                  令祠官領之如其方，而祠泰一於忌泰一壇旁。</p>
            <pb n="1219"/>
            <p>後二年，郊雍，獲一角獸，若麃然。 <note>[一]師古曰：「麃，鹿屬也，形似鹿章，牛尾，一角，音蒲交反。」</note>
                  有司曰：「陛下肅祗郊祀，上帝報享，錫一角獸，蓋麟云。」於是以薦五畤，畤加一牛以燎。賜諸侯白金，以風符應合於天也。
                        <note>[二]晉灼曰：「符，瑞也。」臣瓚曰：「風示諸侯以此符瑞之應也。」</note>
                  於是濟北王以為天子且封禪，上書獻泰山及其旁邑，天子以它縣償之。常山王有罪，興巳， <note>[三]師古曰：「興巳與遷同也。」</note>
                  天子封其弟真定，以續先王祀，而以常山為郡。然後五嶽皆在天子之郡。</p>
            <p>明年，齊人少翁以方見上。上有所幸李夫人，夫人卒，少翁以方蓋夜致夫人及竈鬼之貌云，天子自帷中望見焉。乃拜少翁為文成將軍，賞賜甚多，以客禮禮之。文成言：「上卽欲與神通，宮室被服非象神，神物不至。」乃作畫雲氣車，及各以勝日
                        <note>[一]服虔曰：「甲乙五行相克之日。」如淳曰：「如火勝金，用丙丁日，不用庚辛也。」</note>
                  駕車辟惡鬼。又作甘泉宮，中為臺室，畫天地泰一諸鬼神，而置祭具以致天神。居歲餘，其方益衰，神不至。乃為帛書以飯牛，
                        <note>[二]師古曰：「謂雜草以飯牛也，音扶晚反。」</note> 陽不知，言此牛腹中有奇（書）。 <note>言此牛腹中有奇（書）。
                        景祐本無「書」字，封禪書亦無。王念孫說無「書」字是。</note>殺視得書，書言甚怪。天子識其手，
                        <note>[三]師古曰：「手謂所書手迹。」</note><pb n="1220"/>問之，果為書。於是誅文成將軍，隱之。</p>
            <p>其後又作柏梁、銅柱、承露僊人掌之屬矣。
                        <note>[一]蘇林曰：「仙人以手掌擎盤承甘露。」師古曰：「三輔故事云建章宮承露盤高二十丈，大七圍，以銅為之，上有仙人掌承露，和玉屑飲之。蓋張衡西京賦所云『立修莖之仙掌，承雲表之清露，屑瓊蕊以朝餐，必性命之可度』也。」</note>
            </p>
            <p>文成死明年，天子病鼎湖甚， <note>[一]晉灼曰：「黃圖宮名，在京兆。地理志，湖本在京兆，後分屬弘農也。」</note>
                  巫醫無所不致。游水發根言上郡有巫，病而鬼下之。
                        <note>[二]服虔曰：「游水，縣名。發根，人姓名。」晉灼曰：「地理志游水，水名，在臨淮淮浦也。」師古曰：「二說皆非也。游
                        水，姓也。發根，名也。蓋因水為姓也。本嘗遇病，而鬼下之，故為巫也。」</note>
                  上召置祠之甘泉。及病，使人問神君，神君言曰：「天子無憂病。病少瘉，強與我會甘泉。」於是上病瘉，遂起，幸甘泉，病良已。
                        <note>[三]孟康曰：「良已，善已，謂瘉也。」</note> 大赦，置壽宮神君。
                        <note>[四]孟康曰：「更立此宮也。」臣瓚曰：「壽宮，奉神之宮也。楚辭曰『蹇將澹兮壽宮』也。」</note>
                  神君最貴者曰太一，其佐曰太禁、司命之屬，皆從之。非可得見，聞其言，言與人音等。時去時來，來則風肅然。居室帷中，時晝言，然常以夜。天子祓，然後入。
                        <note>[五]孟康曰：「崇絜自除祓，然後入也。」師古曰：「祓音發勿反。」</note> 因巫為主人，關飲食，所欲言，行下。
                        <note>[六]李奇曰：「神所欲言，上輒為下之也。」晉灼曰：「神君所言行下於巫。」師古曰：「晉說是也。」</note>
                  又置壽宮、北宮，張羽旗，設共具， <note>[七]師古曰：「共讀曰供，音居用反。」</note> 以禮神君。神君所言，上使受書，其名曰「畫法」。
                        <note>[八]孟康曰：「策畫之法也。」</note> 其所言，世俗之所知也，無絕殊者，而天子心獨憙。其事祕，世莫知也。
                        <note>[九]師古曰：「憙讀曰喜。喜，好也，音許吏反。」</note>
            </p>
            <pb n="1221"/>
            <p>後三年，有司言元宜以天瑞，不宜以一二數。 <note>[一]蘇林曰：「得諸瑞以名年。」</note> 一元曰「建」，
                        <note>[二]蘇林曰：「建元元年是。」</note> 二元以長星曰「光」， <note>[三]蘇林曰：「以有長星之光，故曰元光元年。」</note>
                  今郊得一角獸曰「狩」云。 <note>[四]如淳曰：「改元狩元年。」</note>
            </p>
            <p>其明年，天子郊雍，曰：「今上帝朕親郊，而后土無祀，則禮不答也。」
                        <note>[一]師古曰：「答，對也。郊天而不祀地，失對偶之義。一曰，闕地祇之祀，故不為神所答應也。」</note> 有司與太史令談、祠官寬舒議：
                        <note>[二]師古曰：「談卽司馬談也。」</note> 「天地牲，角繭栗。
                        <note>[三]師古曰：「牛角之形或如繭，或如栗，言其小。」</note>今陛下親祠后土，后土宜於澤中圜丘為五壇，壇<pb n="1222"
                  />一黃犢牢具。已祠盡瘞，而從祠衣上黃。」 <note>[四]師古曰：「侍祠之人皆著黃衣也。」</note> 於是天子東幸汾陰。汾陰男子公孫滂洋等見汾旁有光如絳，
                        <note>[五]師古曰：「滂音普郎反。洋音羊也。」</note> 上遂立后土祠於汾陰脽上，
                        <note>[六]師古曰：「脽音誰。解在武紀。」</note>
                  如寬舒等議。上親望拜，如上帝禮。禮畢，天子遂至滎陽。還過雒陽，下詔封周後，令奉其祀。語在武紀。上始巡幸郡縣，寖尋於泰山矣。
                        <note>[七]鄭玄曰：「尋，用也。」晉灼曰：「尋，遂往之意也。」師古曰：「二說皆非也。寖，漸也。尋，就也。」</note>
            </p>
            <p>其春，樂成侯（登）上書言欒大。 <note>樂成侯（登）上書言欒大。 王先謙說「登」字蓋衍。</note> 欒大，膠東宮人，
                        <note>[一]服虔曰：「王家人。」</note> 故嘗與文成將軍同師，已而為膠東王尚方。 <note>[二]師古曰：「主方藥。」</note>
                  而樂成侯姊為康王后， <note>[三]孟康曰：「膠東王后也。」</note> 無子。王死，它姬子立為王，而康后有淫行，與王不相中，相危以法。
                        <note>[四]師古曰：「不相可也。相危以法，謂以罪法相欲傾危也。中音竹仲反。」</note>
                  康后聞文成死，而欲自媚於上，乃遣欒大入，因樂成侯求見言方。 <note>[五]師古曰：「言神仙之方。」</note> 天子既誅文成，後悔其方不盡，及見欒大，大說。
                        <note>[六]師古曰：「說讀曰悅。」</note> 大為人長美， <note>[七]師古曰：「善為甘美之言也。」</note> 言多方略，
                        <note>大為人長美，[七]言多方略，
                        注[七]原在「言」字下，明顏以「長美言」連讀。武億說「言」字當連下「多方略」為句。楊樹達說顏注非，武讀是。</note>
                  而敢為大言，處之不疑。大言曰：「臣常往來海中，見安期、羨門之屬，顧以臣為賤，不信臣。 <note>[八]師古曰：「顧，念也。」</note>又以為康<pb
                        n="1223"
                  />王諸侯耳，不足與方。臣數以言康王，康王又不用臣。臣之師曰：『黃金可成，而河決可塞，不死之藥可得，僊人可致也。』然臣恐效文成，則方士皆掩口，惡敢言方哉！」
                        <note>[九]師古曰：「惡音烏，謂於何也。」</note>
                  上曰：「文成食馬肝死耳。子誠能修其方，我何愛乎！」大曰：「臣師非有求人，人者求之。陛下必欲致之，則貴其使者，令為親屬，以客禮待之，勿卑，使各佩其信印，乃可使通言於神人。神人尚肯邪不邪，尊其使然後可致也。」於是上使驗小方，鬬棊，棊自相觸擊。</p>
            <p>是時，上方憂河決而黃金不就， <note>[一]師古曰：「鑄黃金不成。」</note>
                  乃拜大為五利將軍。居月餘，得四印；得天士將軍、地士將軍、大通將軍印。制詔御史：「昔禹疏九河，決四瀆。間者，河溢皋陸，隄繇不息。
                        <note>[二]師古曰：「皋，水旁地。廣平曰陸。言水汎溢，自皋及陸，而築作隄防，徭役甚多，不暇休息。」</note><pb n="1224"
                  />朕臨天下二十有八年，天若遺朕士而大通焉。乾稱『飛龍』，『鴻漸于般』，
                        <note>[三]孟康曰：「般，水涯堆也。漸，進也。武帝云得欒大如鴻進於般，一舉千里。得道若飛龍在天。」師古曰：「飛龍在天，乾卦九五爻辭也。鴻漸于般，漸卦六二爻辭也。般，山石之安者。」</note>
                  朕意庶幾與焉。 <note>[四]師古曰：「與讀曰豫。」</note> 其以二千戶封地士將軍大為樂通侯。」賜列侯甲第，童千人。乘輿斥車馬帷帳器物以充其家。
                        <note>[五]師古曰：「斥，不用者也。」</note> 又以衞長公主妻之，
                        <note>[六]孟康曰：「衞太子妺。」如淳曰：「衞太子姊也。」師古曰：「外戚傳云子夫生三女，元朔三年生男據。是則太子之姊也。孟說非也。」</note>
                  齎金十萬斤，更名其邑曰當利公主。天子親如五利之弟，使者存問共給，相屬於道。 <note>[七]師古曰：「共讀曰供。屬，及也，音之欲反。」</note>
                  自大主將相以下，皆置酒其家， <note>[八]韋昭曰：「大主，武帝姑，竇太后之女也。」</note>
                  獻遺之。天子又刻玉印曰「天道將軍」，使使衣羽衣，夜立白茅上，五利將軍亦衣羽衣，立白茅上受印，以視不臣也。
                        <note>[九]師古曰：「羽衣，以鳥羽為衣，取其神僊飛翔之意也。視讀曰示。」</note> 而佩「天道」者，且為天子道天神也。
                        <note>[一０]師古曰：「為音于偽反。道天神，道讀曰導。」</note>
                  於是五利常夜祠其家，欲以下神。後裝治行，東入海求其師云。大見數月，佩六印，貴震天下，而海上燕齊之間，莫不搤掔
                        <note>[一一]師古曰：「搤，捉持也。掔，古手腕之字也。搤音戹。」</note> 而自言有禁方能神僊矣。</p>
            <pb n="1225"/>
            <p>其夏六月，汾陰巫錦 <note>[一]應劭曰：「錦，巫名。」</note> 為民祠魏脽后土營旁，
                        <note>[二]應劭曰：「魏，故魏國也。」師古曰：「汾脽本魏地之境，故云魏脽也。營謂祠之兆域也。」</note> 見地如鉤狀，掊視得鼎。
                        <note>[三]師古曰：「掊謂手杷土也，音蒲溝反。杷音蒲巴反，其字從木。」</note> 鼎大異於衆鼎，文鏤無款識，
                        <note>[四]韋昭曰：「款，刻也。」師古曰：「識，記也，音式志反。其下美陽鼎亦同也。」</note>
                  怪之，言吏。吏告河東太守勝，勝以聞。天子使驗問巫得鼎無姦詐，乃以禮祠，迎鼎至甘泉，從上行，薦之。
                        <note>[五]如淳曰：「以鼎從行上甘泉，將薦之於天。」師古曰：「上音時掌反。」</note> 至中山，晏溫，
                        <note>[六]如淳曰：「三輔謂日出清濟為晏。晏而溫，乃有黃雲，故為異也。」師古曰：「中讀曰仲。卽今雲陽之中山也。下云『合茲中山』，亦同也。」</note>
                  有黃雲焉。有鹿過，上自射之，因之以祭云。至長安，公卿大夫皆議尊寶鼎。天子曰：「間者河溢，歲數不登，故巡祭后土，祈為百姓育穀。今年豐楙未報，鼎曷為出哉？」
                        <note>[七]師古曰：「楙，美也，言稼穡美也。未報者，獲年豐而未報賽也。一曰，雖祈穀而未獲年豐之（穀）〔報〕也。 雖祈穀而未獲年豐之（穀）〔報〕也。
                        景祐、殿本都作「報」。朱一新說作「報」是。 其下張敞引此詔文云『穀嗛未報』，嗛者，少也。」</note> 有司皆言：「聞昔泰帝興神鼎一，
                        <note>[八]師古曰：「泰帝者，卽泰昊伏羲氏也。」</note> 一者一統，天地萬物所繫象也。黃帝作寶鼎三，象天地人。禹收九牧之金，
                        <note>[九]師古曰：「九牧，九州之牧也。」</note> 鑄九鼎，象九州。皆嘗鬺享上帝鬼神。
                        <note>[一０]服虔曰：「以享祀上帝也。」師古曰：「鬺亨一也。鬺亨，煮而祀也。韓詩采蘋曰：『于以鬺之，唯錡及釜。』亨音普庚反。」</note>
                  其空足曰鬲， <note>[一一]蘇林曰：「鬲音歷。足中空不實者，名曰鬲也。」</note> 以象三德，
                        <note>[一二]如淳曰：「鼎有三足故也。三德，三正之德。」師古曰：「如說非也。三德，一曰正直，二曰剛克，三曰柔克。事見 周書洪範。」</note>
                  饗承天祜。 <note>[一三]師古曰：「祜，福也，音怙。」</note>
                  夏德衰，鼎遷於殷；殷德衰，鼎遷於周；周德衰，鼎遷於秦；秦德衰，宋之社亡，鼎乃淪伏而不見。周頌曰：『自堂徂基，自羊徂牛，鼐鼎及鼒；不口大不敖，胡考之休。』
                        <note>[一四]師古曰：「周頌絲衣之詩也。基，門塾之基也。鼎絕大者謂之鼐，圜弇上謂之鼒。口大，讙譁也。敖，慢也。考，壽也。休，美也。言執祭事者，或升堂室，或之門塾，視羊牛之牲，及舉大小之鼎，告其致絜，神降之福，故獲壽考之美，曰何壽之美！何壽之美者，歎之之言也。鼐音乃代反。鼒音茲。敖讀曰傲。」</note>
                  今鼎至甘泉，以光潤龍變，承休無疆。合茲中山，有黃白雲降，
                        <note>[一五]師古曰：「言鼎至甘泉之後，光潤變見，若龍之神，能幽能明，能小能大，乘此休福，無窮竟也。有黃白雲降，與初至仲山黃雲之瑞相合也。」</note>
                  蓋若獸為符，
                        <note>[一六]服虔曰：「雲若獸在車蓋也。」晉灼曰：「蓋，辭也。符謂鹿也。」師古曰：「二說非也。蓋，發語辭也。言甘泉之雲又若獸形，以為符瑞也。」</note>
                  路弓乘矢，集獲壇下，
                        <note>[一七]李奇曰：「宜言盧弓。」韋昭曰：「路，大也。四矢曰乘。」師古曰：「韋說是也。又於壇下獲弓矢之應。」</note>報祠大亨。<pb
                        n="1226"/>唯受命而帝者心知其意而合德焉。
                        <note>[一八]服虔曰：「高祖受命知之，宜見鼎於其廟也。」師古曰：「合德，謂與天合德。」</note> 鼎宜視宗禰（廣）〔廟〕，
                        <note>鼎宜視宗禰（廣）〔廟〕， 景祐、殿、局本都作「廟」。</note> 臧於帝庭，以合明應。」
                        <note>[一九]師古曰：「視讀曰示。宗謂先帝有德可尊者也。禰，父廟也。帝庭，甘泉天神之庭。」</note> 制曰：「可。」</p>

            <pb n="1227"/>

            <p>入海求蓬萊者，言蓬萊不遠，而不能至者，殆不見其氣。上乃遣望氣佐候其氣云。</p>
            <p>其秋，上雍，且郊。 <note>[一]師古曰：「雍地形高，故云上也，音時掌反。」</note> 或曰「五帝，泰一之佐也，宜立泰一而上親郊之」。上疑未定。</p>
            <p>齊人公孫卿曰：「今年得寶鼎，其冬辛巳朔旦冬至，與黃帝時等。」 <note>[一]師古曰：「等，同也。」</note> 卿有札書
                        <note>[二]師古曰：「札，木簡之薄小者也。」</note>曰：<pb n="1228"/>「黃帝得寶鼎冕候，問於鬼臾區，
                        <note>[三]師古曰：「鬼臾區，黃帝臣也。藝文志云鬼容區，而此志作臾區，臾、容聲相近，蓋一也。今流俗書本臾字作申，非也。」</note>
                  鬼臾區對曰：『黃帝得寶鼎神策，是歲己酉朔旦冬至，得天之紀，終而復始。』於是黃帝迎日推策，
                        <note>[四]晉灼曰：「迎，數之也。」臣瓚曰：「日月朔望未來而推之，故曰迎日。」</note>
                  後率二十歲復朔旦冬至，凡二十推，三百八十年，黃帝僊登于天。」卿因所忠欲奏之。 <note>[五]師古曰：「所忠，人姓名也。解在食貨志。」</note>
                  所忠視其書不經， <note>[六]師古曰：「不合經典也。」</note> 疑其妄言，謝曰：「寶鼎事已決矣。尚何以為！」
                        <note>[七]師古曰：「謂不須更言之。」</note> 卿因嬖人奏之。上大說， <note>[八]師古曰：「說讀曰悅。」</note>
                  乃召問卿。對曰：「受此書申公，申公已死。」上曰：「申公何人也？」卿曰：「齊人，與安期生通，受黃帝言，無書，獨有此鼎書。曰『漢興復當黃帝之時。』曰『漢之聖者，在高祖之孫且曾孫也。寶鼎出而與神通，封禪。封禪七十二王，唯黃帝得上泰山封。』申公曰：『漢帝亦當上封（禪），〔上〕封（禪）則能僊登天矣。
                        <note>漢帝亦當上封（禪），〔上〕封（禪）則能僊登天矣。 據景祐本改。王念孫說景祐本是。</note> 黃帝萬諸侯，而神靈之封君七千。
                        <note>[九]應劭曰：「黃帝時，諸侯會封禪者七千人也。」李奇曰：「說仙道得封者七千國也。」張晏曰：「神靈之封，謂山川之守也。」師古曰：「張說是也。山川之守謂尊山川之神令主祭祀也，卽國語所云『汪芒氏之君守封嵎之山』也。」</note>
                  天下名山八，而三在蠻夷，五在中國。中國華山、首山、太室山、泰山、東萊山，此五山黃帝之所常游，與神會。黃帝且戰且學僊，患百姓非其道，乃斷斬非鬼神者。百餘歲然後得與神通。黃帝郊雍上帝，宿三月。鬼臾區號大鴻，死葬雍，故鴻冢是也。
                        <note>[一０]蘇林曰：「今雍有鴻冢。」</note> 其後黃帝接萬靈明庭。明庭者，甘泉也。所謂寒門者，谷口也。
                        <note>[一一]服虔曰：「黃帝升仙之處也。」師古曰：「谷口，仲山之谷口也，漢時為縣，今呼之治谷是也。以仲山之北寒涼，故謂此谷為寒門也。」</note>
                  黃帝采首山銅，鑄鼎於荊山下。 <note>[一二]晉灼曰：「地理志首山屬河東蒲阪，荊山在馮翊懷德縣也。」</note> 鼎既成，有龍垂胡須冉下迎黃帝。
                        <note>[一三]師古曰：「胡謂頸下垂肉也。須冉，其毛也，音人占反。」</note> 黃帝上騎，羣臣後宮從上龍七十餘人，龍乃〔上〕去。
                        <note>龍乃〔上〕去。 景祐、殿本都有「上」字。朱一新說史記同，此脫。</note>
                  餘小臣不得上，乃悉持龍須冉，龍須冉拔，墯，墯黃帝之弓。百姓卬望 <note>[一四]師古曰：「卬讀曰仰。」</note>
                  黃帝既上天，乃抱其弓與龍須冉號，故後世因名其處曰鼎湖，其弓曰烏號。』」於是天子曰：「嗟乎！誠得如黃帝，吾視去妻子如脫屣耳。」
                        <note>[一五]師古曰：「屣，小履。脫屣者，言其便易，無所顧也。屣音山爾反。」</note> 拜卿為郎，使東候神於太室。</p>
            <pb n="1229"/>
            <!-- all notes -->
            <pb n="1230"/>
            <p>上遂郊雍，至隴西，登空桐，幸甘泉。令祠官寬舒等具泰一祠壇，祠壇放亳忌泰一壇，三陔。 <note>[一]師古曰：「陔，重也。三陔，三重壇也。音該。」</note>
                  五帝壇環居其下，各如其方。黃帝西南，除八通鬼道。 <note>[二]服虔曰：「坤位在未，黃帝從土位。」</note> 泰一所用，如雍一畤物，而加醴棗脯之屬，殺一氂牛
                        <note>[三]李奇曰：「音貍。」師古曰：「西南夷長尾髦之牛也。一音茅。」</note> 以為俎豆牢具。而五帝獨有俎豆醴進。
                        <note>[四]師古曰：「具俎豆酒醴而進之。一曰，進謂雜物之具，所以加禮也。」</note> 其下四方地，為腏，食羣神從者及北斗云。
                        <note>[五]師古曰：「腏字與餟同，謂聯續而祭也，音竹芮反。食讀曰。」</note> 已祠，胙餘皆燎之。
                        <note>[六]師古曰：「胙謂祭餘酒肉也。」</note> 其牛色白，白鹿居其中，彘在鹿中，鹿中水而酒之。
                        <note>[七]服虔曰：「水，玄酒；酒，真酒也。」晉灼曰：「此言合牲物而燎之也。」師古曰：「言以白鹿內牛中，以彘內鹿中，又以水及酒合內鹿中。」</note>
                  祭日以牛，祭月以羊彘特。 <note>[八]師古曰：「若牛，若羊，若彘，止一牲也。」</note> 泰一祝宰則衣紫及繡。五帝各如其色，日赤，月白。</p>
            <pb n="1231"/>
            <p>十一月辛巳朔旦冬至，昒爽， <note>[一]師古曰：「昒爽，謂日尚冥，蓋未明之時也。昒音忽。」</note> 天子始郊拜泰一。朝朝日，夕夕月，
                        <note>[二]師古曰：「以朝旦拜日為朝。下朝音丈昭反。」</note>
                  則揖；而見泰一如雍郊禮。其贊饗曰：「天始以寶鼎神策授皇帝，朔而又朔，終而復始，皇帝敬拜見焉。」 <note>[三]師古曰：「贊饗謂祝辭。」</note>
                  而衣上黃。其祠列火滿壇，壇旁亨炊具。有司云「祠上有光」。公卿言「皇帝始郊見泰一雲陽，有司奉瑄玉 <note>[四]孟康曰：「璧大六寸謂之瑄。」</note>
                  嘉牲薦饗， <note>[五]師古曰：「漢舊儀云祭天養牛五歲，至三千斤也。」</note> 是夜有美光，及晝，黃氣上屬天。」
                        <note>[六]師古曰：「屬音之欲反。」</note> 太史令談、祠官寬舒等曰：「神靈之休，祐福兆祥，宜因此地光域立泰畤壇以明應。
                        <note>[七]師古曰：「明著美光及黃氣之祥應。」</note> 令太祝領，秋及臘間祠。（二）〔三〕歲天子壹郊見。」
                        <note>（二）〔三〕歲天子壹郊見。 景祐、殿本都作「三」。王先謙說封禪書、通鑑作「三」是，此誤。</note>
            </p>
            <p>其秋，為伐南越，告禱泰一，以牡荊畫幡日月北斗登龍，以象太一三星，為泰一鏠（旗）， <note>為泰一鏠（旗），
                        王念孫說「鏠旗」之「旗」後人以意加之也。景祐本無「旗」字，注同。</note>
                  <note>[一]李奇曰：「牡荊作幡柄也。」如淳曰：「牡荊，荊之無子者，皆絜齋之道。」晉灼曰：「牡，節間不相當也，月暈刻之為券以畏病者。天文志：『天極星，其一明者，太一也；旁三星，三公也。』畫一星在後，三星在前，為泰一鏠（旗）也。」師古曰：「李、晉二說是也。以牡荊為幡竿，而畫幡為日月龍及星。」</note>命曰「靈旗」。為兵禱，則太史奉以指所伐國。而五利將軍使不敢入海，之泰山祠。<pb
                        n="1232"/>上使人隨驗，實無所見。五利妄言見其師，其方盡，多不讎。 <note>[二]師古曰：「讎，應當也。不讎，無驗也。」</note>
                  上乃誅五利。</p>
            <p>其冬，公孫卿候神河南，言見僊人迹緱氏城上，有物如雉，往來城上。天子親幸緱氏視迹，問卿：「得毋效文成、五利乎？」卿曰：「僊者非有求人主，人主者求之。其道非少寬暇，神不來。言神事，如迂誕，
                        <note>[一]師古曰：「迂，回遠也。誕，大言也。」</note> 積以歲，乃可致。」於是郡國各除道，繕治宮館名山神祠所，以望幸矣。</p>
            <p>其春，既滅南越，嬖臣李延年以好音見。上善之，下公卿議，曰：「民間祠有鼓舞樂，今郊祀而無樂，豈稱乎？」公卿曰：「古者祠天地皆有樂，而神祇可得而禮。」或曰：「泰帝使素女鼓五十絃瑟，悲，帝禁不止，
                        <note>[一]師古曰：「泰帝亦謂泰昊也。不止，謂不能自止也。」</note> 故破其瑟為二十五絃。」於是塞南越，禱祠泰一、后土，始用樂舞。益召歌兒，
                        <note>[二]師古曰：「益，多也。」</note> 作二十五絃及空侯瑟自此起。 <note>[三]蘇林曰：「作空侯與瑟。」</note>
            </p>
            <pb n="1233"/>
            <p>其來年冬，上議曰：「古者先振兵釋旅，然後封禪。」乃遂北巡朔方，勒兵十餘萬騎，還祭黃帝冢橋山，釋兵凉如。 <note>[一]李奇曰：「地名也。」</note>
                  上曰：「吾聞黃帝不死，有冢，何也？」或對曰：「黃帝以僊上天，羣臣葬其衣冠。」既至甘泉，為且用事泰山，先類祠泰一。
                        <note>[二]師古曰：「且，猶將也。類祠，謂以事類而祭也。」</note>
            </p>
            <p>自得寶鼎，上與公卿諸生議封禪。封禪用希曠絕，莫知其儀體，而羣儒采封禪尚書、周官、王制之望祀射牛事。
                        <note>[一]師古曰：「天子有事宗廟，必自射牲，蓋示親殺也。事見國語也。」</note>
                  齊人丁公年九十餘，曰：「封禪者，古不死之名也。秦皇帝不得上封。陛下必欲上，稍上 <note>[二]師古曰：「稍，漸也。」</note>
                  卽無風雨，遂上封矣。」上於是乃令諸儒習射牛，草封禪儀。數年，至且行。天子既聞公孫卿及方士之言，黃帝以上封禪皆致怪物與神通，欲放黃帝
                        <note>[三]師古曰：「放，依也，音甫往反。」</note> 以接神人蓬萊，高世比德於九皇，
                        <note>[四]張晏曰：「三皇之前有人皇，九首。」韋昭曰：「上古有人皇者九人。」師古曰：「韋說是也。」</note>
                  而頗采儒術以文之。羣儒既已不能辯明封禪事，又拘於詩書古文而不敢騁。上為封祠器視羣儒， <note>[五]師古曰：「視讀曰示。」</note>
                  羣儒或曰「不與古同」，徐偃又曰「太常諸生行禮不如魯善」， <note>[六]師古曰：「徐偃，博士姓名。」</note> 周霸屬圖封事，
                        <note>[七]服虔曰：「屬，會也，會諸儒圖封事也。」師古曰：「周霸，亦人姓名也。屬音之欲反。」</note>
                  於是上黜偃、霸，而盡罷諸儒弗用。</p>
            <pb n="1234"/>
            <p>三月，乃東幸緱氏，禮登中嶽太室。從官在山上聞若有言「萬歲」云。問上，上不言；問下，下不言。乃令祠官加增太室祠，禁毋伐其山木，以山下戶凡三百封崈高，為之奉邑，
                        <note>[一]師古曰：「崈，古崇字耳。以崇奉嵩高之山，故謂之崈高奉邑。奉音扶用反。」</note> 獨給祠，復無有所與。
                        <note>[二]師古曰：「復音方目反。與讀曰預。」</note> 上因東上泰山，
                        <note>[三]如淳曰：「言易上也。泰山從南面直上，步道三十里，車道百里。」</note> 泰山草木未生，乃令人上石立之泰山顛。
                        <note>[四]師古曰：「從山下轉石而上。」</note>
            </p>
            <p>上遂東巡海上，行禮祠八神。齊人之上疏言神怪奇方者以萬數，乃益發船，令言海中<pb n="1235"
                  />神山者數千人求蓬萊神人。公孫卿持節常先行候名山，至東萊，言夜見大人，長數丈，就之則不見，見其迹甚大，類禽獸云。羣臣有言見一老父牽狗，言「吾欲見鉅公」，
                        <note>[一]鄭氏曰：「天子也。」張晏曰：「天子為天下父，故曰鉅公也。」師古曰：「鉅，大也。」</note>
                  已忽不見。上既見大迹，未信，及羣臣又言老父，則大以為僊人也。宿留海上，
                        <note>[二]師古曰：「宿留，謂有所須待也。宿音先欲反。留音力就反。它皆類此。」</note> 與方士傳車
                        <note>[三]師古曰：「傳音張戀反。」</note> 及間使求神僊人以千數。 <note>[四]師古曰：「間，微也，隨間隙而行也。」</note>
            </p>
            <p>四月，還至奉高。上念諸儒及方士言封禪人殊，不經，難施行。 <note>[一]師古曰：「人人殊異，又不合經，故難以施行。」</note>
                  天子至梁父，禮祠地主。至乙卯，令侍中儒者皮弁縉紳，射牛行事。封泰山下東方，如郊祠泰一之禮。封廣丈二尺，高九尺，其下則有玉牒書，書祕。禮畢，天子獨與侍中奉車子侯上泰山，
                        <note>[二]服虔曰：「子侯，霍去病子也。」</note> 亦有封。其事皆禁。明日，下陰道。丙辰，禪泰山下阯東北肅然山，
                        <note>[三]師古曰：「阯者，山之基足，音止。」</note>
                  如祭后土禮。天子皆親拜見，衣上黃而盡用樂焉。江淮間一茅三脊為神藉。五色土益雜封。縱遠方奇獸飛禽及白雉諸物，頗以加祠。兕牛象犀之屬不用。皆至泰山，然後去。封禪祠，其夜若有光，晝有白雲出封中。
                        <note>[四]師古曰：「白雲出於所封之中。」</note>
            </p>
            <pb n="1236"/>
            <p>天子從禪還，坐明堂，羣臣更上壽。 <note>[一]師古曰：「更，互也，音工衡反。」</note>
                  下詔改元為元封。語在武紀。又曰：「古者天子五載一巡狩，用事泰山，諸侯有朝宿地。其令諸侯各治邸泰山下。」</p>
            <p>天子既已封泰山，無風雨，而方士更言蓬萊諸神 <note>[一]師古曰：「更音工衡反。」</note>
                  若將可得，於是上欣然庶幾遇之，復東至海上望焉。奉車子侯暴病，一日死。上乃遂去，並海上， <note>[二]師古曰：「並音步浪反。上音時掌反。」</note>
                  北至碣石，巡自遼西，歷北邊至九原。五月，乃至甘泉，周萬八千里云。</p>
            <p>其秋，有星孛於東井。後十餘日，有星孛於三能。 <note>[一]師古曰：「能讀曰台。」</note>
                  望氣王朔言：「候獨見填星出如瓜，食頃，復入。」有司皆曰：「陛下建漢家封禪，天其報德星云。」
                        <note>[二]師古曰：「德星，卽填星也。言天以德星報於帝。」</note>
            </p>
            <pb n="1237"/>
            <p>其來年冬，郊雍五帝。還，拜祝祠泰一。 <note>[一]師古曰：「拜而祠之，加祝辭。」</note> 贊饗曰：「德星昭衍，厥維休祥。
                        <note>[二]師古曰：「昭，明；衍，大；休，美也。」</note> 壽星仍出，淵燿光明。信星昭見，皇帝敬拜泰祝之享。」</p>
            <p>其春，公孫卿言見神人東萊山，若云「欲見天子」。天子於是幸緱氏城，拜卿為中大夫。遂至東萊，宿，留之數日，毋所見，見大人迹云。復遣方士求神人采藥以千數。是歲旱。天子既出亡名，乃禱萬里沙，
                        <note>[一]應劭曰：「萬里沙，神祠也，在東萊曲城。」如淳曰：「故禱萬里沙以為名也。」</note> 過祠泰山。
                        <note>[二]鄭氏曰：「泰山東自復有小泰山。」臣瓚曰：「卽今之泰山也。」師古曰：「瓚說是也。」</note>
                  還至瓠子，自臨塞決河，留二日，湛祠而去。 <note>[三]師古曰：「湛讀曰沈，謂沈祭具於水中也。爾雅曰『祭川曰浮沈』。」</note>
            </p>
            <pb n="1238"/>
            <pb n="1239"/>
            <pb n="1240"/>
            <pb n="1241"/>
            <p>是時既滅兩粤，粤人勇之乃言「粤人俗鬼， <note>[一]師古曰：「勇之，越人名也。俗鬼，言其土俗尚鬼神之事。」</note>
                  而其祠皆見鬼，數有効。昔東甌王敬鬼，壽百六十歲。後世怠嫚，故衰耗。」 <note>[二]師古曰：「耗，減也，音火到反。」</note>
                  乃命粤巫立粤祝祠，安臺無壇，亦祠天神帝百鬼， <note>[三]師古曰：「天帝之神及百鬼。」</note> 而以雞卜。
                        <note>[四]李奇曰：「持雞骨卜，如鼠卜。」</note> 上信之，粤祠雞卜自此始用。 <note>[五]師古曰：「言國家始用。」</note>
            </p>
            <p>公孫卿曰：「僊人可見，上往常遽，以故不見。 <note>[一]師古曰：「遽，速也，音其庶反。」</note> 今陛下可為館如緱氏城，
                        <note>[二]師古曰：「依其制度也。」</note> 置脯棗，神人宜可致。且僊人好樓居。」於是上令長安則作飛廉、桂館，
                        <note>[三]師古曰：「飛廉館及桂館二名也。」</note>甘泉則作益壽、延壽<pb n="1242"/>館，
                        <note>[四]師古曰：「益壽、延壽，亦二館名。」</note> 使卿持節設具而候神人。乃作通天臺，
                        <note>[五]師古曰：「漢舊儀云臺高三十丈，望見長安城。」</note>
                  置祠具其下，將招來神僊之屬。於是甘泉更置前殿，始廣諸宮室。夏，有芝生甘泉殿房內中。天子為塞河，興通天，若有光云，
                        <note>[六]師古曰：「為塞河及造通天臺而有神光之應，故赦天下也。」</note> 乃下詔赦天下。</p>
            <p>其明年，伐朝鮮。夏，旱。公孫卿曰：「黃帝時封則天旱，乾封三年。」 <note>[一]師古曰：「三歲不雨，暴所封之土令乾也。」</note> 上乃下詔：「天旱，意乾封乎？
                        <note>[二]鄭氏曰：「言適新封則致旱，天欲乾我所封乎？」</note> 其令天下尊祠靈星焉。」</p>
            <p>明年，上郊雍五畤，通回中道，遂北出蕭關，歷獨鹿、鳴澤， <note>[一]師古曰：「解並在武紀。」</note> 自西河歸，幸河東祠后土。</p>
            <pb n="1243"/>
            <p>明年冬，上巡南郡，至江陵而東。登禮灊之天柱山，號曰南嶽。 <note>[一]師古曰：「灊，廬江縣也，天柱山在焉。武帝以天柱山為南嶽。灊音潛。」</note>
                  浮江，自潯陽出樅陽， <note>[二]師古曰：「樅音千庸反。」</note> 過彭蠡，禮其名山川。北至琅邪，並海上。
                        <note>[三]師古曰：「並音步浪反。上音時掌反。」</note> 四月，至奉高修封焉。</p>
            <p>初，天子封泰山，泰山東北阯古時有明堂處，處險不敞。 <note>[一]師古曰：「言其阻不顯敞。」</note>
                  上欲治明堂奉高旁，未曉其制度。濟南人公玉帶上黃帝時明堂圖。
                        <note>[二]師古曰：「公玉，姓也。帶，名也。呂氏春秋齊有公玉丹，此蓋其舊族。而說者讀公玉為宿，非也。單姓玉者，後漢司徒玉況，自音宿耳。」</note>
                  明堂中有一殿，四面無壁，以茅蓋，通水，水圜宮垣， <note>[三]師古曰：「圜，繞也。」</note> 為復道，上有樓，從西南入，
                        <note>[四]師古曰：「復讀曰複也。」</note> 名曰昆侖，天子從之入，以拜祀上帝焉。於是上令奉高作明堂汶上，如帶圖。
                        <note>[五]師古曰：「汶，水名也，出琅邪朱虛。作明堂於汶水之上也。帶圖，公玉帶所上明堂圖。汶音問。」</note>
                  及是歲修封，則祠泰一、五帝於明堂上坐， <note>[六]師古曰：「坐音才臥反。」</note> 合高皇帝祠坐對之。
                        <note>[七]服虔曰：「漢是時未以高祖配天，故言對。光武以來乃配之。」</note>
                  祠后土於下房，以二十太牢。天子從昆侖道入，始拜明堂如郊禮。畢，尞堂下。 <note>[八]師古曰：「尞，古燎字。」</note> 而上又上泰山，
                        <note>畢，尞堂下。[八]而上又上泰山， 注[八]原在「而上」下。劉敞說「而上」字屬下句。</note>
                  自有祕祠其顛。而泰山下祠五帝，各如其方，黃帝并赤帝所， <note>[九]師古曰：「與赤帝同處。」</note>
                  有司侍祠焉。山上舉火，下悉應之。還幸甘泉，郊泰畤。春幸汾陰，祠后土。</p>
            <pb n="1244"/>
            <p>明年，幸泰山，以十一月甲子朔旦冬至日祀上帝於明堂，（後每）〔毋〕修封。 <note>（後每）〔毋〕修封。
                        宋祁說越本「每」作「毋」，新本無「後」字，但云「毋修封」。按景祐本作「毋修封。」</note>
                  其贊饗曰：「天增授皇帝泰元神策，周而復始。皇帝敬拜泰一。」 <note>[一]師古曰：「自此以上，贊祝者辭。」</note>
                  東至海上，考入海及方士求神者，莫驗，然益遣，幾遇之。 <note>[二]師古曰：「益，多也。幾讀曰冀。言更遣人求之，冀必遇也。」</note>
                  乙酉，柏梁災。十二月甲午朔，上親禪高里， <note>[三]師古曰：「高里，山名。解在武紀。」</note> 祠后土。臨勃海，將以望祀蓬萊之屬，幾至殊庭焉。
                        <note>[四]師古曰：「殊庭，蓬萊中仙人庭也。幾讀曰冀。」</note>
            </p>
            <p>上還，以柏梁災故，受計甘泉。公孫卿曰：「黃帝就青靈臺，十二日燒， <note>[一]師古曰：「就，成也，造臺適成，經十二日卽遇火燒。」</note>
                        黃帝乃治明庭。明庭，甘泉也。」方士多言古帝王有都甘泉者。其後天子又朝諸侯甘泉，甘泉作諸侯<pb n="1245"
                  />邸。勇之乃曰：「粤俗有火災，復起屋，必以大，用勝服之。」於是作建章宮，度為千門萬戶。前殿度高未央。 <note>[二]師古曰：「度並音大各反。」</note>
                  其東則鳳闕，高二十餘丈。 <note>[三]師古曰：「三輔故事云其闕圜上有銅鳳凰。」</note> 其西則商中，數十里虎圈。
                        <note>[四]如淳曰：「商中，商庭也。」師古曰：「商，金也。於序在秋，故謂西方之庭為商庭，言廣數十里。於菟亦西方之獸，故於此置其圈也。」</note>
                  其北治大池，漸臺高二十餘丈，名曰泰液， <note>[五]師古曰：「漸，浸也。臺在池中，為水所浸，故曰漸臺。一音子廉反。三輔黃圖或為瀸字，瀸亦浸耳。」</note>
                  池中有蓬萊、方丈、瀛州、壺梁，象海中神山龜魚之屬。 <note>[六]師古曰：「三輔故事云池北岸有石魚，長二丈，高五尺，西岸有石鼈三枚，長六尺。」</note>
                  其南有玉堂璧門大鳥之屬。 <note>[七]師古曰：「立大鳥象也。」</note> 立神明臺、井幹樓，高五十丈，輦道相屬焉。
                        <note>[八]師古曰：「漢宮閣疏云神明臺高五十丈，上有九室，恆置九天道士百人。然則神明、井幹俱高五十丈也。井幹樓積木而高，為樓若井幹之形也。井幹者，井上木欄也，其形或四角，或八角。張衡西京賦云『井幹疊而百層』，卽謂此樓也。幹或作韓，其義並同。」</note>
            </p>
            <p>夏，漢改曆，以正月為歲首，而色上黃，官更印章以五字， <note>[一]師古曰：「解在武紀。」</note> 因為太初元年。是歲，西<pb n="1246"
                  />伐大宛，蝗大起。丁夫人、雒陽虞初等
                        <note>[二]應劭曰：「丁夫人，其先丁復，本越人，封陽都侯。夫人其後，以詛軍為功。」韋昭曰：「丁，姓；夫人，名也。」</note>
                  以方祠詛匈奴、大宛焉。</p>
            <p>明年，有司言雍五畤無牢孰具，芬芳不備。乃令祠官進畤犢牢具，色食所勝， <note>[一]孟康曰：「若火勝金，則祠赤帝以白牲也。」</note>
                  而以木寓馬代駒云。及諸名山川用駒者，悉以木寓馬代。獨行過親祠，乃用駒，它禮如故。</p>
            <p>明年，東巡海上，考神僊之屬，未有驗者。方士有言黃帝時為五城十二樓， <note>[一]應劭曰：「昆侖玄圃五城十二樓，仙人之所常居。」</note> 以候神人於執期，
                        <note>[二]鄭氏曰：「地名也。」</note> 名曰迎年。 <note>[三]師古曰：「迎年，若云祈年。」</note> 上許作之如方，名曰明年。
                        <note>[四]師古曰：「言明其得延年也。」</note> 上親禮祠，上犢黃焉。</p>
            <p>公玉帶曰：「黃帝時雖封泰山，然風后、封鉅、岐伯令黃帝封東泰山，
                        <note>[一]韋昭曰：「風后、封鉅、岐伯皆黃帝臣也。」臣瓚曰：「東泰山在琅邪朱虛界，中有小泰山是。」</note> 禪凡山，
                        <note>[二]師古曰：「凡山在朱虛縣，見地理志也。」</note>
                  合符，然後不死。」天子既令設祠具，至東泰山，東泰山卑小，不稱其聲，乃令祠官禮之，而不封焉。其後令帶奉祠候神物。復還泰山，修五年之禮如前，而加禪祠石閭。石閭者，在泰山下阯南方，
                        <note>[三]師古曰：「下基之南面。」</note> 方士言僊人閭也，故上親禪焉。</p>
            <pb n="1247"/>
            <p>其後五年，復至泰山修封，還過祭恆山。</p>
            <p>自封泰山後，十三歲而周徧於五嶽、四瀆矣。</p>
            <p>後五年，復至泰山修封。東幸琅邪，禮日成山，登之罘，浮大海，用事八神延年。 <note>[一]師古曰：「解並在武紀。延年，卽上所謂迎年者。」</note>
                  又祠神人於交門宮，若有鄉坐拜者云。 <note>[二]師古曰：「如有神人景象嚮祠坐而拜也。事具在武紀。鄉讀與嚮同。」</note>
            </p>
            <p>後五年，上復修封於泰山。東游東萊，臨大海。是歲，雍縣無雲如靁者三， <note>[一]師古曰：「靁，古雷字也。空有雷聲也。」</note>
                  或如虹氣蒼黃，若飛鳥集棫陽宮南， <note>[二]師古曰：「棫音域。」</note>
                  聲聞四百里。隕石二，黑如黳，有司以為美祥，以薦宗廟。而方士之候神入海求蓬萊者終無驗，公孫卿猶以大人之迹為解。
                        <note>[三]師古曰：「言見大人之迹，以自解說也。」</note> 天子猶羈縻不絕，
                        <note>[四]師古曰：「羈縻，繫聯之意。馬絡頭曰羈也。牛靷曰縻。」</note> 幾遇其真。 <note>[五]師古曰：「幾讀曰冀。」</note>
            </p>
            <pb n="1248"/>
            <p>諸所興，如薄忌泰一及三一、冥羊、馬行、赤星，五（牀）。寬舒之祠（宮）〔官〕 <note>[一]李奇曰：「皆祠名。」</note> 以歲時致禮。
                        <note>諸所興，如薄忌泰一及三一、冥羊、馬行、赤星，五（牀）。寬舒之祠（宮）〔官〕以歲時致禮。
                        王先謙說「牀」字疑後人誤加，封禪書、孝武紀並無。「宮」字封禪書、孝武紀並作「官」， 是，此誤。</note>
                  凡六祠，皆大祝領之。至如八神，諸明年、凡山它名祠，行過則祠，去則已。方士所興祠，各自主，其人終則已，祠官不主。它祠皆如故。甘泉泰一、汾陰后土，三年親郊祠，而泰山五年一修封。武帝凡五修封。昭帝卽位，富於春秋，未嘗親巡祭云。</p>
            <p>宣帝卽位，由武帝正統興，故立三年，尊孝武廟為世宗，行所巡狩郡國皆立廟。告祠世宗廟日，有白鶴集後庭。以立世宗廟告祠孝昭寢，有鴈五色集殿前。西河築世宗廟，神光興於殿旁，有鳥如白鶴，前赤後青。神光又興於房中，如燭狀。廣川國世宗廟殿上有鍾音，門戶大開，夜有光，殿上盡明。上乃下詔赦天下。</p>
            <p>時，大將軍霍光輔政，上共己正南面， <note>[一]師古曰：「共讀曰恭。」</note>
                  非宗廟之祀不出。十二年，乃下詔曰：「蓋聞天子尊事天地，修祀山川，古今通禮也。間者，上帝之祠闕而不親十有餘年，朕甚懼焉。朕親飭躬齊戒，親奉祀，為百姓蒙嘉氣，獲豐年焉。」</p>
            <pb n="1249"/>
            <p>明年正月，上始幸甘泉，郊見泰畤，數有美祥。修武帝故事，盛車服，敬齊祠之禮，頗作詩歌。</p>
            <p>其三月，幸河東，祠后土，有神爵集，改元為神爵。制詔太常：「夫江海，百川之大者也，今闕焉無祠。其令祠官以禮為歲事，
                        <note>[一]師古曰：「言每歲常祠之。」</note>
                  以四時祠江海雒水，祈為天下豐年焉。」自是五嶽、四瀆皆有常禮。東嶽泰山於博，中嶽泰室於嵩高，南嶽灊山於灊， <note>[二]師古曰：「灊與潛同也。」</note>
                  西嶽華山於華陰，北嶽常山於上曲陽， <note>[三]師古曰：「上曲陽，常山郡之縣也。」</note> 河於臨晉，
                        <note>[四]師古曰：「馮翊之縣也，臨河西岸。」</note> 江於江都， <note>[五]師古曰：「廣陵之縣也。」</note> 淮於平氏，
                        <note>[六]師古曰：「南陽之縣也。」</note> 濟於臨邑界中， <note>[七]師古曰：「東郡之縣也。」</note>
                  皆使者持節侍祠。唯泰山與河歲五祠，江水四，餘皆一禱而三祠云。</p>
      </div>
      <div>
            <p>時，南郡獲白虎，獻其皮牙爪，上為立祠。又以方士言，為隨侯、劍寶、玉寶璧、周康寶<pb n="1250"/>鼎立四祠於未央宮中。又祠太室山於卽墨，三戶山於下密，
                        <note>[一]師古曰：「卽墨、下密皆膠東之縣也。」</note> 祠天封苑火井於鴻門。
                        <note>[二]如淳曰：「地理志西河鴻門縣有天封苑火井祠，火從地中出。」</note>
                  又立歲星、辰星、太白、熒惑、南斗祠於長安城旁。又祠參山八神於曲城， <note>[三]師古曰：「東萊之縣也。」</note> 蓬山石社石鼓於臨朐，
                        <note>[四]師古曰：「臨朐，齊郡縣也。朐音劬。地理志蓬山作達山也。」</note> 之罘山於腄，成山於不夜，萊山於黃。
                        <note>[五]應劭曰：「腄音甀。」晉灼曰：「腄、不夜、黃縣皆屬東萊。」師古曰：「腄音丈瑞反。」</note>
                  成山祠日，萊山祠月。又祠四時於琅邪，蚩尤於壽良。 <note>[六]師古曰：「東郡之縣也。」</note>
                  京師近縣鄠，則有勞谷、五牀山、日月、五帝、僊人、玉女祠。雲陽有徑路神祠，祭休屠王也。
                        <note>[七]師古曰：「休屠，匈奴王號也。徑路神，本匈奴之祠也。休音許虯反。屠音除。」</note>
                  又立五龍山僊人祠及黃帝、天神、帝原水，凡四祠於膚施。 <note>[八]師古曰：「膚施，上郡之縣也。」</note>
            </p>
            <p>或言益州有金馬碧雞之神， <note>[一]如淳曰：「金形似馬，碧形似雞。」</note> 可醮祭而致，於是遣諫大夫王襃使持節而求之。</p>
            <p>大夫劉更生獻淮南枕中洪寶苑祕之方， <note>[一]師古曰：「洪，大也。苑祕者，言祕術之苑囿也。」</note> 令尚方鑄作。事不驗，更生坐論。京兆尹<pb
                        n="1251"/>張敞上疏諫曰：「願明主時忘車馬之好，斥遠方士之虛語， <note>[二]師古曰：「遠音於萬反。」</note>
                  游心帝王之術，太平庶幾可興也。」後尚方待詔皆罷。</p>
            <p>是時，美陽得鼎，獻之。 <note>[一]師古曰：「美陽，扶風之縣也。」</note>
                  下有司議，多以為宜薦見宗廟，如元鼎時故事。張敞好古文字，桉鼎銘勒而上議曰：「臣聞周祖始乎后稷，后稷封於斄，
                        <note>[二]師古曰：「斄讀與邰同，今武功故城是。」</note> 公劉發迹於豳， <note>[三]師古曰：「今豳州是也。」</note>
                  大王建國於支梁， <note>[四]師古曰：「梁山在岐山之東，九嵕之西，非夏陽之梁山也。支，古岐字。」</note> 文武興於酆鎬。
                        <note>[五]師古曰：「酆，今長安城西豐水上也。鎬在昆明池北。」</note>
                  由此言之，則支梁豐鎬之間周舊居也，固宜有宗廟壇場祭祀之臧。今鼎出於支東，中有刻書曰：『王命尸臣：「官此栒邑，
                        <note>[六]師古曰：「尸臣，主事之臣也。栒邑，卽豳地是也。栒音荀。」</note> 賜爾旂鸞黼黻琱戈。」
                        <note>[七]師古曰：「交龍為旂。鸞謂有鸞之車也。黼黻，冕服也。琱戈，刻鏤之戈也。琱與凋同。」</note>
                  尸臣拜手稽首曰：「敢對揚天子丕顯休命。」』 <note>[八]師古曰：「拜手，首至於手也。」</note> 臣愚不足以迹古文，
                        <note>[九]師古曰：「尋其文迹。」</note>
                  竊以傳記言之，此鼎殆周之所以襃賜大臣，大臣子孫刻銘其先功，臧之於宮廟也。昔寶鼎之出於汾脽也，河東太守以聞，詔曰：『朕巡祭后土，祈為百姓蒙豐年，
                        <note>[一０]師古曰：「為音於偽反。」</note> 今穀嗛未報，
                        <note>[一一]師古曰：「嗛，少意也。言穀稼尚少，未獲豐年也。嗛音苦簟反。」</note> 鼎焉為出哉？』博問耆老，意舊臧與？
                        <note>[一二]服虔曰：「言鼎豈舊臧於此地。」師古曰：「與讀曰歟。」</note>
                  誠欲考得事實也。有司驗脽上非舊臧處，鼎大八尺一寸，高三尺六寸，殊異於衆鼎。今此鼎細小，又有款識，
                        <note>[一三]師古曰：「款，刻也。識，記也，音式志反。」</note> 不宜薦見於宗廟。」制曰：「京兆尹議是。」</p>

            <pb n="1252"/>
            <p>上自幸河東之明年正月，鳳皇集祋祤， <note>[一]師古曰：「祋祤，馮翊之縣也。祋音丁活反，又丁外反。祤音況矩反。」</note>
                  於所集處得玉寶，起步壽宮，乃下詔赦天下。後間歲，鳳皇神爵甘露降集京師， <note>[二]師古曰：「間歲，隔一歲也。」</note>
                  赦天下。其冬，鳳皇集上林，乃作鳳皇殿，以答嘉瑞。 <note>[三]師古曰：「答，應也。」</note>
                  明年正月，復幸甘泉，郊泰畤，改元曰五鳳。明年，幸雍祠五畤。其明年春，幸河東，祠后土，赦天下。後間歲，改元為甘露。正月，上幸甘泉，郊泰畤。其夏，黃龍見新豐。建章、未央、長樂宮鍾虡銅人皆生毛，長一寸所，
                        <note>[四]師古曰：「虡，神獸名也，縣鍾之木刻飾為之，因名曰虡也。」</note>時以為美祥。後間歲正月，上郊泰畤，因朝單<pb n="1253"
                  />于於甘泉宮。後間歲，改元為黃龍。正月，復幸甘泉，郊泰畤，又朝單于於甘泉宮。至冬而崩。鳳皇下郡國凡五十餘所。</p>
            <p>元帝卽位，遵舊儀，間歲正月，一幸甘泉郊泰畤，又東至河東祠后土，西至雍祠五畤。凡五奉泰畤、后土之祠。亦施恩澤，時所過毋出田租，賜百戶牛酒，
                        <note>[一]師古曰：「言有時如此，不常然也。」</note> 或賜爵，赦罪人。</p>
            <p>元帝好儒，貢禹、韋玄成、匡衡等相繼為公卿。禹建言漢家宗廟祭祀多不應古禮，上是其言。後韋玄成為丞相，議罷郡國廟，自太上皇、孝惠帝諸園寢廟皆罷。後元帝寢疾，夢神靈譴罷諸廟祠，上遂復焉。後或罷或復，至哀、平不定。語在韋玄成傳。</p>
            <p>成帝初卽位，丞相衡、御史大夫譚 <note>[一]師古曰：「衡，匡衡。譚，張譚。」</note>奏言：「帝王之事莫大乎承天之序，承天之序莫重<pb n="1254"
                  />於郊祀，故聖王盡心極慮以建其制。祭天於南郊，就陽之義也；瘞地於北郊，即陰之象也。 <note>[二]師古曰：「祭地曰瘞薶，故云瘞地也。卽，就也。」</note>
                  天之於天子也，因其所都而各饗焉。往者，孝武皇帝居甘泉宮，卽於雲陽立泰畤，祭於宮南。今行常幸長安，郊見皇天反北之泰陰，祠后土反東之少陽，事與古制殊。又至雲陽，行谿谷中，陝且百里，汾陰則渡大川，有風波舟楫之危，
                        <note>[三]師古曰：「楫音集。其字從木。」</note> 皆非聖主所宜數乘。郡縣治道共張，吏民困苦，
                        <note>[四]師古曰：「共讀曰供，音居用反。張音竹亮反。下皆類此。」</note> 百官煩費。勞所保之民，行危險之地，
                        <note>[五]師古曰：「保，養也。」</note>
                  難以奉神靈而祈福祐，殆未合於承天子民之意。昔者周文武郊於豐鄗，成王郊於雒邑。由此觀之，天隨王者所居而饗之，可見也。甘泉泰畤、河東后土之祠宜可徙置長安，合於古帝王。願與羣臣議定。」奏可。大司馬車騎將軍許嘉等八人以為所從來久遠，宜如故。右將軍王商、博士師丹、議郎翟方進等五十人以為禮記曰「燔柴於太壇，祭天也；瘞薶於大折，祭地也。」
                        <note>[六]韋昭曰：「大折，謂為壇於昭晰地也。」師古曰：「折，曲也。言方澤之形，四曲折也。」</note> 兆於南郊，所以定天位也。
                        <note>[七]鄧展曰：「除地為營埒，有形兆也。」</note>
                  祭地於大折，在北郊，就陰位也。郊處各在聖王所都之南北。書曰「越三日丁巳，用牲於郊，牛二。」 <note>[八]師古曰：「周書洛誥之辭。」</note>
                  周公加牲，告徙新邑，定郊禮於雒。明王聖主，事天明，事地察。天地明察，神明章矣。天地以王者為主，故聖王制祭天地之禮必於國郊。長安，聖主之居，皇天所觀視也。甘泉、河東之祠非神靈所饗，宜徙就正陽大陰之處。違俗復古，循聖制，定天位，如禮便。於是衡、譚奏議曰：「陛下聖德，怱明上通，
                        <note>[九]師古曰：「怱與聰同。」</note>
                        承天之大，典覽羣下，使各悉心盡慮，議郊祀之處，天下幸甚。臣聞廣謀從衆，則合於天心，故洪範曰『三人占，<pb n="1255"/>則從二人言』，
                        <note>[一０]師古曰：「洪範，周書也。」</note> 言少從多之義也。論當往古，宜於萬民，則依而從之；
                        <note>[一一]師古曰：「論，議也，音來頓反。」</note>
                  違道寡與，則廢而不行。今議者五十八人，其五十人言當徙之義，皆著於經傳，同於上世，便於吏民；八人不案經藝，考古制，而以為不宜，無法之議，難以定吉凶。太誓曰：『正稽古立功立事，可以永年，丕天之大律。』
                        <note>[一二]師古曰：「今文泰誓，周書也。稽，考也。永，長也。丕，奉也。律，法也。言正考古道而立事，則可長年享有天下，是則奉天之大法也。」</note>
                  詩曰『毋曰高高在上，陟降厥士，日監在茲』，
                        <note>[一三]師古曰：「詩周頌敬之詩也。陟，升也。士，事也。言無謂天之高而又高，遠在上而不加敬，天乃上下升降，日日監觀於此，視人之所為者耳。」</note>
                  言天之日監王者之處也。又曰『乃眷西顧，此維予宅』，
                        <note>[一四]師古曰：「大雅皇矣之詩也。宅，居也。言天眷然西顧，以周國為居也。商紂在東，故謂周為西也。」</note>
                  言天以文王之都為居也。宜於長安定南北郊，為萬世基。」天子從之。</p>
            <pb n="1256"/>
            <p>既定，衡言：「甘泉泰畤紫壇，八觚宣通象八方。 <note>[一]服虔曰：「八觚，如今社壇也。」師古曰：「觚，角也。」</note>
                  五帝壇周環其下，又有羣神之壇。以尚書禋六宗、望山川、徧羣神之義，紫壇有文章采鏤黼黻之飾及玉、女樂，
                        <note>[二]師古曰：「漢舊儀云祭天用六綵綺席六重，用玉几玉飾器凡七十。女樂，卽禮樂志所云『使童男童女俱歌』也。」</note>
                  石壇、僊人祠，瘞鸞路、騂駒、寓龍馬，不能得其象於古。臣聞郊（紫壇）〔柴〕饗帝之義， <note>臣聞郊（紫壇）〔柴〕饗帝之義，
                        何焯說以文義求之，作「柴」為是，亦不當有「壇」字。按景祐、殿本「紫」都作「柴」，無「壇」字。</note>
                  埽地而祭，上質也。歌大呂舞雲門以竢天神，歌太蔟舞咸池以竢地祇，
                        <note>[三]師古曰：「此周禮也。大呂合於黃鍾。黃鍾，陽聲之首也。雲門，黃帝樂也。太蔟，陽聲次二者也。咸池，堯樂 也。」</note>
                  其牲用犢，其席槀稭，其器陶匏， <note>[四]師古曰：「陶，瓦器；匏，瓠也。稭音戛。」</note>
                  皆因天地之性，貴誠上質，不敢修其文也。以為神祇功德至大，雖修精微而備庶物，猶不足以報功，唯至誠為可，（致）〔故〕上質不飾， <note>（致）〔故〕上質不飾，
                        景祐、殿本都作「故」。朱一新說作「故」是。</note> 以章天德。紫壇偽飾女樂、鸞路、騂駒、龍馬、石壇之屬，宜皆勿修。」</p>
            <pb n="1257"/>
            <p>衡又言：「王者各以其禮制事天地，非因異世所立而繼之。 <note>[一]師古曰：「異世，謂前代。」</note> 今雍鄜、密、上下畤，
                        <note>[二]晉灼曰：「秦文公、宣公所立畤也。」</note>
                  本秦侯各以其意所立，非禮之所載術也。漢興之初，儀制未及定，卽且因秦故祠，復立北畤。今既稽古，建定天地之大禮，郊見上帝，青赤白黃黑五方之帝皆畢陳，各有位饌，祭祀備具。諸侯所妄造，王者不當長遵。及北畤，未定時所立，
                        <note>[三]師古曰：「謂高祖之初，禮儀未定。」</note> 不宜復修。」天子皆從焉。及陳寶祠，由是皆罷。</p>
            <p>明年，上始祀南郊，赦奉郊之縣及中都官耐罪囚徒。 <note>[一]師古曰：「中都官，京師諸官府也。」</note>
                  是歲衡、譚復條奏：「長安廚官縣官給祠郡國候神方士使者所祠，凡六百八十三所，其二百八所應禮，及疑無明文，可奉祠如故。其餘四百七十五所不應禮，或復重，
                        <note>[二]師古曰：「復音扶目反。重音丈庸反。」</note>
                        請皆罷。」奏可。本雍舊祠二百三所，唯山川諸星十五所為應禮云。若諸布、諸嚴、諸逐，皆罷。杜主有五祠，置其一。又罷高祖所立梁、晉、秦、荊巫、九天、南山、萊中之屬，及孝文渭陽、孝武薄忌泰一、三一、黃帝、冥羊、馬<pb
                        n="1258"
                  />行、泰一、皋山山君、武夷、夏后啟母石、萬里沙、八神、延年之屬，及孝宣參山、蓬山、之罘、成山、萊山、四時、蚩尤、勞谷、五牀、僊人、玉女、徑路、黃帝、天神、原水之屬，皆罷。候神方士使者副佐、本草待詔七十餘人皆歸家。
                        <note>[三]師古曰：「本草待詔，謂以方藥本草而待詔者。」</note>
            </p>
            <p>明年，匡衡坐事免官爵。衆庶多言不當變動祭祀者。又初罷甘泉泰畤作南郊日，大風壞甘泉竹宮，折拔畤中樹大十圍以上百餘。天子異之，以問劉向。對曰：「家人尚不欲絕種祠，
                        <note>[一]師古曰：「家人，謂庶人之家也。種祠，繼嗣所傳祠也。」</note>
                  況於國之神寶舊畤！且甘泉、汾陰及雍五畤始立，皆有神祇感應，然後營之，非苟而已也。武、宣之世，奉此三神，禮敬敕備，
                        <note>[二]師古曰：「敕，整也。」</note>
                  神光尤著。祖宗所立神祇舊位，誠未易動。及陳寶祠，自秦文公至今七百餘歲矣，漢興世世常來，光色赤黃，長四五丈，直祠而息，音聲砰隱，野雞皆雊。
                        <note>[三]師古曰：「直，當也。息，止也。當祠處而止也。砰音普萌反。」</note> 每見雍太祝祠以太牢，遣候者乘一乘傳馳詣行在所，
                        <note>[四]師古曰：「報神之來也。傳音張戀反。」</note>
                        以為福祥。高祖時五來，文帝二十六來，武帝七十五來，宣帝二十五來，初元元年以來亦二十來，此陽氣舊祠也。及漢宗廟之禮，不得擅議，皆祖宗之君與賢臣所共定。古今異制，經無明文，至尊至重，難以疑說正也。前始納貢禹之議，後人相因，多所動搖。易大傳曰：『誣神者殃及三世。』<pb
                        n="1259"/>恐其咎不獨止禹等。」上意恨之。 <note>[五]師古曰：「恨，悔也。」</note>
            </p>
            <p>後上以無繼嗣故，今皇太后詔有司曰：「蓋聞王者承事天地，交接泰一，尊莫著於祭祀。孝武皇帝大聖通明，始建上下之祀， <note>[一]師古曰：「上下，謂天地。」</note>
                  營泰畤於甘泉，定后土於汾陰，而神祇安之，饗國長久，子孫蕃滋， <note>[二]師古曰：「蕃音扶元反。」</note>
                  累世遵業，福流於今。今皇帝寬仁孝順，奉循聖緒，靡有大愆，而久無繼嗣。思其咎職，殆在徙南北郊， <note>[三]師古曰：「職，主也，咎過主於此也。」</note>
                  違先帝之制，改神祇舊位，失天地之心，以妨繼嗣之福。春秋六十，未見皇孫， <note>[四]師古曰：「皇太后自謂。」</note>
                  食不甘味，寢不安席，朕甚悼焉。春秋大復古，善順祀。 <note>[五]師古曰：「以復古為大，以順祀為善也。」</note>
                  其復甘泉泰畤，汾陰后土如故，及雍五畤、陳寶祠在陳倉者。」天子復親郊禮如前。又復長安、雍及郡國祠著明者且半。</p>

            <pb n="1260"/>
            <p>成帝末年頗好鬼神，亦以無繼嗣故，多上書言祭祀方術者，皆得待詔，祠祭上林苑中長安城旁，費用甚多，然無大貴盛者，谷永說上曰：「臣聞明於天地之性，不可或以神怪；知萬物之情，不可罔以非類。
                        <note>[一]師古曰：「罔猶蔽。」</note>
                  諸背仁義之正道，不遵五經之法言，而盛稱奇怪鬼神，廣崇祭祀之方，求報無福之祠，及言世有僊人，服食不終之藥，夕言興輕舉，
                        <note>[二]如淳曰：「夕言，遠也。興，舉也。」師古曰：「夕言，古遙字也。興，起也。謂起而遠去也。」</note> 登遐倒景，
                        <note>[三]如淳曰：「在日月之上，反從下照，故其景倒。」師古曰：「遐亦遠也。」</note> 覽觀縣圃，浮游蓬萊，
                        <note>[四]李奇曰：「昆侖九成，上有縣圃，縣圃之上卽閶闔天門。」</note> 耕耘五德，朝種暮穫，
                        <note>[五]晉灼曰：「翼氏風角，五德東方甲，南方丙，西方庚，北方壬，中央戊。種五色禾於（北）〔此〕地而耕耘也。」
                        種五色禾於（北）〔此〕地而耕耘也。 景祐、殿本都作「此」。朱一新說作「此」是。 </note> 與山石無極，
                        <note>[六]師古曰：「言獲長壽，比於山石無窮也。」</note> 黃冶變化，
                        <note>[七]晉灼曰：「黃者，鑄黃金也。道家言冶丹沙令變化，可鑄作黃金也。」</note> 堅冰淖溺，
                        <note>[八]晉灼曰：「方士詐以藥石若陷冰丸投之冰上，冰卽消液，因假為神仙道使然也。或曰，謂冶金令可餌也。」師古曰：「或說非也。淖，濡甚也，音女教反。」</note>
                  化色五倉之術者， <note>[九]李奇曰：「思身中有五色，腹中有五倉神；五色存則不死，五倉存則不飢。」</note> 皆姦人惑衆，挾左道，懷詐偽，以欺罔世主。
                        <note>[一０]師古曰：「左道，邪僻之道，非正義也。」</note> 聽其言，洋洋滿耳，若將可遇；
                        <note>[一一]師古曰：「洋洋，美盛之貌也。洋音羊，又音祥。」</note> 求之，盪盪如係風捕景，終不可得。
                        <note>[一二]師古曰：「盪盪，空曠之貌也。盪音蕩。」</note> 是以明王距而不聽，聖人絕而不語。
                        <note>[一三]師古曰：「謂孔子不語怪神。」</note>
                  昔周史萇弘欲以鬼神之術輔尊靈王會朝諸侯，而周室愈微，諸侯愈叛。楚懷王隆祭祀，事鬼神，欲以獲福助，卻秦師，
                        <note>[一四]師古曰：「卻，退。音丘略反。」</note>
                  而兵挫地削，身辱國危。秦始皇初并天下，甘心於神僊之道，遣徐福、韓終之屬多齎童男童女入海求神采藥，因逃不還，天下怨恨。漢興，新垣平、齊人少翁、公孫卿、欒大等，皆以僊人黃冶祭祠事鬼使物入海求神采藥貴幸，賞賜累千金。大尤尊盛，至妻公主，爵位重絫，震動海內。
                        <note>[一五]師古曰：「絫，古累字。」</note>
                  元鼎、元封之際，燕齊之間方士瞋目掔，言有神僊祭祀致福之術者以萬數。其後，平等皆以術窮詐得，誅夷伏辜。
                        <note>[一六]師古曰：「詐得，謂主上得其詐偽之情。」</note>至初元中，有天淵<pb n="1261"
                  />玉女、鉅鹿神人、轑陽侯師張宗之姦，紛紛復起。 <note>[一七]師古曰：「轑陽侯，江仁也，元帝時坐使家丞上印綬隨宗學仙免官。轑音遼。」</note>
                  夫周秦之末，三五之隆， <note>[一八]師古曰：「三謂三皇，五謂五帝也。」</note>
                  已嘗專意散財，厚爵祿，竦精神，舉天下以求之矣。曠日經年，靡有毫氂之驗，足以揆今。經曰：『享多儀，儀不及物，惟曰不享。』
                        <note>[一九]師古曰：「周書洛誥之辭也。言祭享之道，唯以絜誠，若多其容儀，而不及禮物，則不為神所享也。」</note> 論語說曰：『子不語怪神。』
                        <note>[二０]師古曰：「說謂論語之說也。」</note> 唯陛下距絕此類，毋令姦人有以窺朝者。」上善其言。</p>
            <pb n="1262"/>
            <p>後成都侯王商為大司馬衞將軍輔政，杜鄴說商曰：「『東鄰殺牛，不如西鄰之瀹祭』，
                        <note>[一]師古曰：「此易既濟九五爻辭也。東鄰，謂商紂也。西鄰，周文王也。瀹祭，謂瀹煮新菜以祭。言祭祀之道莫盛修德，故紂之牛牲，不如文王之蘋藻也。瀹音籥。」</note>
                  言奉天之道，貴以誠質大得民心也。行穢祀豐，猶不蒙祐；德修薦薄，吉必大來。古者壇場有常處，尞禋有常用， <note>[二]師古曰：「尞，古燎字。」</note>
                  贊見有常禮；犧牲玉帛雖備而財不匱，車輿臣役雖動而用不勞。是故每（奉）〔舉〕其禮， <note>是故每（奉）〔舉〕其禮，
                        景祐、殿本都作「舉」。朱一新說作「舉」是。</note> 助者歡說， <note>[三]師古曰：「助謂助祭也。說讀曰悅。」</note>
                  大路所歷，黎元不知。 <note>[四]師古曰：「大路，天子祭天所乘之車也。黎元不知，言無（偽）〔徭〕費， 言無（偽）〔徭〕費，
                        景祐、殿本都作「徭」。朱一新說作「徭」是。 不勞於下也。」</note>
                  今甘泉、河東天地郊祀，咸失方位，違陰陽之宜。及雍五畤皆曠遠，奉尊之役休而復起，繕治共張無解已時，皇天著象殆可略知。前上甘泉，先敺失道；
                        <note>[五]師古曰：「敺與驅字同。」</note> 禮月之夕，奉引復迷。 <note>[六]韋昭曰：「奉引，前導引車。」</note>
                  祠后土還，臨河當渡，疾風起波，船不可御。又雍大雨，壞平陽宮垣。乃三月甲子，震電災林光宮門。
                        <note>[七]孟康曰：「甘泉一名林光。」師古曰：「林光，秦離宮名也。漢又於其旁起甘泉宮，非一名也。」</note>祥瑞未著，<pb n="1263"
                  />咎徵仍臻。迹三郡所奏，皆有變故。 <note>[八]師古曰：「迹謂觀其事迹也。」</note> 不答不饗，何以甚此！
                        <note>[九]師古曰：「不答，不當天意。不饗，不為天所饗也。」</note> 詩曰『率由舊章』。
                        <note>[一０]師古曰：「大雅假樂之詩也。率，循也。由，用也。循用舊典之文章也。」</note>
                  舊章，先王法度，文王以之，交神于祀，子孫千億。宜如異時公卿之議，復還長安南北郊。」</p>
            <p>後數年，成帝崩，皇太后詔有司曰：「皇帝卽位，思順天心，遵經義，定郊禮，天下說憙。 <note>[一]師古曰：「說讀曰悅。」</note>
                  懼未有皇孫，故復甘泉泰畤、汾陰后土，庶幾獲福。皇帝恨難之，卒未得其祐。其復南北郊長安如故，以順皇帝之意也。」</p>
            <pb n="1264"/>
            <p>哀帝卽位，寢疾，博徵方術士，京師諸縣皆有侍祠使者，盡復前世所常興諸神祠官，凡七百餘所，一歲三萬七千祠云。</p>
            <p>明年，復令太皇太后詔有司曰：「皇帝孝順，奉承聖業，靡有解怠， <note>[一]師古曰：「解讀曰懈。」</note>
                  而久疾未瘳。夙夜唯思，殆繼體之君不宜改作。其復甘泉泰畤、汾陰后土祠如故。」上亦不能親至，遣有司行事而禮祠焉。後三年，哀帝崩。</p>
            <p>平帝元始五年，大司馬王莽奏言：「王者父事天，故爵稱天子。孔子曰：『人之行莫大於孝，孝莫大於嚴父，嚴父莫大於配天。』
                        <note>[一]師古曰：「孝經載孔子之言。」</note>
                  王者尊其考，欲以配天，緣考之意，欲尊祖，推而上之，遂及始祖。是以周公郊祀后稷以配天，宗祀文王於明堂以配上帝。禮記天子祭天地及山川，歲徧。春秋穀梁傳以十二月下辛卜，正月上辛郊。
                        <note>[二]師古曰：「豫卜郊之日。」</note> 高皇帝受命，因雍四畤起北畤，而備五帝，未共王地之祀。
                        <note>[三]師古曰：「共讀曰恭。」</note>
                        孝文十六年用新垣平，初起渭陽五帝廟，祭泰一、地祇，以太祖高皇帝配。日冬至祠泰一，夏至祠地祇，皆并祠五帝，而共一牲，上親郊拜。後平伏誅，<pb
                        n="1265"
                  />乃不復自親，而使有司行事。孝武皇帝祠雍，曰：『今上帝朕親郊，而后土無祠，則禮不答也。』於是元鼎四年十一月甲子始立后土祠於汾陰。或曰，五帝，泰一之佐，宜立泰一。五年十一月癸未始立泰一祠於甘泉，二歲一郊，與雍更祠，
                        <note>[四]師古曰：「更音工衡反。」</note>
                  亦以高祖配，不歲事天，皆未應古制。建始元年，徙甘泉泰畤、河東后土於長安南北郊。永始元年三月，以未有皇孫，復甘泉、河東祠。綏和二年，以卒不獲祐，復長安南北郊。建平三年，懼孝哀皇帝之疾未瘳，復甘泉、汾陰祠，竟復無福。臣謹與太師孔光、長樂少府平晏、大司農左咸、中壘校尉劉歆、太中大夫朱陽、博士薛順、議郎國由等六十七人議，皆曰宜如建始時丞相衡等議，復長安南北郊如故。」</p>
            <p>莽又頗改其祭禮，曰：「周官天墬之祀， <note>[一]師古曰：「墬，古地字也。下皆類此。」</note>
                  樂有別有合。其合樂曰『以六律、六鐘、五聲、八音、六舞大合樂』，祀天神，祭墬祇，祀四望，祭山川，享先妣先祖。
                        <note>[二]師古曰：「此周禮春官大司樂之職也。六律，合陽聲者。六鐘，以六律六鐘之均也。五聲，宮、商、角、徵、羽。八音，金、石、絲、竹、匏、土、革、木。六舞，雲門、咸池、大韶、大夏、大護、大武也。大合樂者，徧作之也。先妣，姜嫄也。先祖，先王先公也。」</note>
                  凡六樂，奏六歌，而天墬神祇之物皆至。 <note>[三]師古曰：「謂一變而致羽物及川澤之祇，再變而致（嬴）〔臝〕物 再變而致（嬴）〔臝〕物
                        朱一新說「嬴」當作「臝」。按景祐、殿本都作「臝」。
                        及山林之祇，三變而致鱗物及丘陵之祇，四變而致毛物及墳衍之祇，五變而致介物及地祇，六變而致象物及天神。」</note>
                        四望，蓋謂日月星海也。三光高而不可得親，海廣大無限界，故其樂<pb n="1266"
                  />同。祀天則天文從。祭墬則墬理從。三光，天文也。山川，地理也。天地合祭，先祖配天，先妣配墬，其誼一也。天墬合精，夫婦判合。祭天南郊，則以墬配，一體之誼也。天墬位皆南鄉，同席，
                        <note>[四]師古曰：「鄉讀曰嚮。其下並同。」</note> 墬在東，共牢而食。高帝、高后配於壇上，西鄉，后在北，亦同席共牢。牲用繭栗，
                        <note>[五]師古曰：「謂牛角如繭及栗者，牛之小也。」</note> 玄酒陶匏。禮記曰天子籍田千畮以事天墬，
                        <note>[六]師古曰：「畮，古畝字。」</note> 繇是言之，宜有黍稷。 <note>[七]師古曰：「繇讀與由同。」</note>
                  天地用牲一，燔尞瘞薶用牲一，高帝、高后用牲一。天用牲左，及黍稷燔尞南郊；墬用牲右，及黍稷瘞於北郊。其旦，東鄉再拜朝日；其夕，西鄉再拜夕月。然後孝弟之道備，而神衹嘉享，萬福降輯。
                        <note>[八]師古曰：「輯與集同。」</note>
                  此天墬合祀，以祖妣配者也。其別樂曰『冬日至，於墬上之圜丘奏樂六變，則天神皆降；夏日至，於澤中之方丘奏樂八變，則墬衹皆出。』
                        <note>[九]師古曰：「此亦春官大司樂之職也。天神之樂：圜鍾為宮，黃鍾為角，太蔟為徵，姑洗為羽，雷鼓雷鼗，孤竹之管，雲和之琴瑟，雲門之舞。地祇之樂，函鍾為宮，太蔟為角，姑洗為徵，南呂為羽，靈鼓靈鼗，孫竹之管，空桑之琴瑟，咸池之舞，先奏是樂，以致其神，禮之以玉，然後合樂而祭。」</note>
                  天墬有常位，不得常合，此其各特祀者也。陰陽之別於日冬夏至，其會也以孟春正月上辛若丁。天子親合祀天墬於南郊，以高帝、高后配。陰陽有離合，易曰『分陰分陽，迭用柔剛』。
                        <note>[一０]師古曰：「易說卦之辭也。陽為剛，陰為柔，陰陽既分，則剛柔迭用也。迭，互也，音大結反。」</note>
                  以日冬至使有司奉祠南郊，高帝配而望羣陽，日夏至使有司奉祭北郊，高后配而望羣陰，皆以助致微氣，通道幽弱。 <note>[一一]師古曰：「道讀曰導。」</note>
                  當此之時，后不省方， <note>[一二]師古曰：「謂冬夏日至之時。后，君也。方，常也。不視常務。」</note>
                  故天子不親而遣有司，所以正承天順地，復聖王之制，顯太祖之功也。渭陽祠勿復修。羣望未定悉定，定復奏。」奏可。三十餘年間，天地之祠五徙焉。</p>
            <pb n="1267"/>
            <p>後莽又奏言：「書曰『類於上帝，禋于六宗』。 <note>[一]師古曰：「虞書舜典也。並已解於上。」</note>歐陽、大小夏侯三家說六宗，皆曰上不 </p>
            <pb n="1268"/>
            <p>
                  及天，下不及墬，旁不及四方，在六者之間，助陰陽變化，實一而名六，名實不相應。禮記祀典，功施於民則祀之。天文日月星辰，所昭仰也；地理山川海澤，所生殖也。易有八卦，乾坤六子，水火不相逮，靁風不相誖，山澤通氣，然後能變化，既成萬物也。
                        <note>[二]師古曰：「乾為父，坤為母。震為長男，巽為長女，坎為中男，離為中女，艮為少男，兌為少女，故云六子也。水火，
                        坎離也。靁風，震巽也。山澤，艮兌也。逮，及。誖，亂也。既，盡也。靁，古雷字也。誖音布內反。」</note>
                  臣前奏徙甘泉泰畤、汾陰后土皆復於南北郊。謹案周官『兆五帝於四郊』，山川各因其方，
                        <note>[三]師古曰：「春官小宗伯之職也。兆謂為壇之營域也。五帝於四郊，謂青帝於東郊，赤帝及黃帝於南郊，白帝於西郊，黑帝於北郊也。各因其方，謂順其所在也。」</note>
                  今五帝兆居在雍五畤，不合於古。又日月靁風山澤，易卦六子之尊氣，所謂六宗也。星辰水火溝瀆，皆六宗之屬也。今或未特祀，或無兆居。謹與太師光、大司徒宮、羲和歆等八十九人議，皆曰天子父事天，母事墬，今稱天神曰皇天上帝，泰一兆曰泰畤，而稱地祇曰后土，與中央黃靈同，又兆北郊未有尊稱。宜令地祇稱皇墬后祇，兆曰廣畤。易曰『方以類聚，物以羣分』。
                        <note>[四]師古曰：「易上繫之辭也。方謂所向之地。」</note>
                  分羣神以類相從為五部，兆天墬之別神：中央帝黃靈后土畤及日廟、北辰、北斗、填星、中宿中宮於長安城之未墬兆；東方帝太昊青靈勾芒畤及靁公、風伯廟、歲星、東宿東宮於東郊兆；南方炎帝赤靈祝融畤及熒惑星、南宿南宮於南郊兆；西方帝少皞白靈蓐收畤及太白星、西宿西宮於西郊兆；北方帝顓頊黑靈玄冥畤及月廟、雨師廟、辰星、北宿北宮於北郊兆。」奏可。於是長安旁諸廟兆畤甚盛矣。</p>
            <pb n="1269"/>
            <p>莽又言：「帝王建立社稷，百王不易。社者，土也。宗廟，王者所居。稷者，百穀之王，所以奉宗廟，共粢盛， <note>[一]師古曰：「共讀與供同。」</note>
                  人所食以生活也。王者莫不尊重親祭，自為之主，禮如宗廟。詩曰『乃立冢土』。 <note>[二]師古曰：「大雅緜之詩也。冢，大也。土，土神，謂太社也。」</note>
                  又曰『以御田祖，以祈甘雨』。 <note>[三]師古曰：「小雅甫田之詩也。田祖，稷神也。言設樂以御祭於神，為農求甘雨也。」</note>
                  禮記曰『唯祭宗廟社稷，為越紼而行事』。
                        <note>[四]李奇曰：「引棺車謂之紼。當祭天地五祀，則越紼而行事，不以私喪廢公祀。」師古曰：「紼，引車索也。音弗。」</note>
                  聖漢興，禮儀稍定，已有官社，未立官稷。」
                        <note>[五]臣瓚曰：「高帝除秦社稷，立漢社稷，禮所謂太社也。時又立官社，配以夏禹，所謂王社也。見漢祀令。而未立官稷，至此始立之。世祖中興，不立官稷，相承至今也。」</note>
                  遂於官社後立官稷，以夏禹配食官社，后稷配食官稷。稷種穀樹。 <note>[六]師古曰：「穀樹，楮樹也。其子類穀，故於稷種。」</note>
                  徐州牧歲貢五色土各一斗。</p>

            <pb n="1270"/>

            <p>莽篡位二年，興神僊事，以方士蘇樂言，起八風臺於宮中。臺成萬金， <note>[一]師古曰：「費直萬金也。」</note> 作樂其上，順風作液湯。
                        <note>[二]如淳曰：「藝文志有液湯經，其義未聞也。」</note> 又種五粱禾於殿中， <note>[三]師古曰：「（玉）〔五〕色禾也，
                        （玉）〔五〕色禾也， 景祐、殿、局本都作「五」。王先謙說作「五」是。 谷永所謂耕耘五德也。」</note>
                  各順色置其方面，先鶴骨差、毒冒、犀玉二十餘物漬種，
                        <note>[四]師古曰：「，古煮字也。骨差，古髓字也。謂取汁以漬穀子也。毒音代，冒音莫內反。」</note>
                  計粟斛成一金，言此黃帝穀僊之術也。以樂為黃門郎，令主之。莽遂崈鬼神淫祀， <note>[五]師古曰：「崈，古崇字。」</note>
                  至其末年，自天地六宗以下至諸小鬼神，凡千七百所，用三牲鳥獸三千餘種。後不能備，乃以雞當鶩鴈，犬當麋鹿。數下詔自以當僊，語在其傳。</p>
      </div>
      <div>
            <p>贊曰：漢興之初，庶事草創，唯一叔孫生略定朝廷之儀。若乃正朔服色郊望之事，數世猶未章焉。至於孝文，始以夏郊，而張倉據水德，公孫臣、賈誼更以為土德，卒不能明。孝武之世，文章為盛，太初改制，而兒寬、司馬遷等猶從臣、誼之言，
                        <note>[一]李奇曰：「公孫臣、賈誼。」</note> 服色數度，遂順黃德。彼以五德之傳從所不勝，
                        <note>[二]服虔曰：「音亭傳之傳。五帝相承代，常以金木水火相勝之法，若火滅金，便以火代金。」師古曰：「傳音張戀反。」</note>秦在水德，故謂漢據土而克之。劉向父子以為帝出於震，故<pb
                        n="1271"/>包羲氏始受木德， <note>[三]師古曰：「包讀曰庖。」</note>
                  其後以母傳子，終而復始，自神農、黃帝下歷唐虞三代而漢得火焉。故高祖始起，神母夜號，著赤帝之符，旗章遂赤，自得天統矣。
                        <note>[四]鄧展曰：「向父子雖有此議，時不施行，至光武建武二年，乃用火德，色尚赤耳。」</note> 昔共工氏以水德間於木火，
                        <note>[五]師古曰：「共讀曰龔。間音工莧反。」</note>
                  與秦同運，非其次序，故皆不永。由是言之，祖宗之制蓋有自然之應，順時宜矣。究觀方士祠官之變，谷永之言，不亦正乎！不亦正乎！</p>
      </div>
      <pb n="1272"/>
      <!-- notes only -->
</xml>
