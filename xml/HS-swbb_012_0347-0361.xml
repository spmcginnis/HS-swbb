<?xml version="1.0" encoding="UTF-8"?>
<xml>
      <!-- tei-like text fragment file.  created 20150720.  page numbers need checking and some blank pages will need to be added -->
      <!-- Needs verification and collation. -->
      <div>
            <pb n="0347"/>
            <head/>
            <p>孝平皇帝， <note>[一]荀悅曰：「諱衎之字曰樂。」應劭曰：「布綱治紀曰平。」師古曰：「衎音口旱反。」</note>
                  元帝庶孫，中山孝王子也。母曰衞姬。年三歲嗣立為王。元壽二年六月，哀帝崩，太皇太后詔曰：「大司馬賢年少，不合眾心。 <note>[二]師古曰：「董賢。」</note>
                  其上印綬，罷。」賢即日自殺。新都侯王莽為大司馬，領尚書事。秋七月，遣車騎將軍王舜、大鴻臚左咸使持節迎中山王。
                        <note>[三]師古曰：「為使而持節也。使音所吏反。」</note> 辛卯，貶皇太后趙氏為孝成皇后，退居北宮，哀帝皇后傅氏退居桂宮。
                        <note>[四]師古曰：「北宮及桂宮皆在城中，而非未央宮中也。」</note> 孔鄉侯傅晏、少府董恭等皆免官爵，徙合浦。
                        <note>[五]師古曰：「恭，董賢之父。」</note> 九月辛酉，中山王即皇帝位，謁高廟，大赦天下。</p>
            <pb n="0348"/>
            <p>帝年九歲，太皇太后臨朝，大司馬莽秉政，百官總己以聽於莽。 <note>[一]師古曰：「聚束曰總，音。」</note>
                  詔曰：「夫赦令者，將與天下更始，誠欲令百姓改行絜己，全其性命也。（性）〔往〕者有司多舉奏赦前事， <note>（性）〔往〕者有司多舉奏赦前事，
                        景祐、殿、局本都作「往」。錢大昭說「性」當作「往」。</note> 累增罪過，誅陷亡辜，殆非重信慎刑，洒心自新之意也。
                        <note>[二]師古曰：「洒，滌也，音先禮反。」</note> 及選舉者，其歷職更事有名之士，則以為難保，
                        <note>[三]師古曰：「更，經也。難保者，言己嘗有罪過，不可保也。更音工衡反。」</note> 廢而弗舉，甚謬於赦小過舉賢材之義。
                        <note>[四]師古曰：「論語云仲弓問政，孔子對曰『赦小過，舉賢材』，故此詔引之。」</note> 對諸有臧及內惡未發而薦舉者，皆勿案驗。
                        <note>[五]師古曰：「有臧，謂以臧貨致罪。」</note> 令士厲精鄉進， <note>[六]師古曰：「鄉讀曰嚮。」</note>
                  不以小疵妨大材。 <note>[七]師古曰：「疵，病也。」</note> 自今以來，有司無得陳赦前事置奏上。
                        <note>[八]師古曰：「置，立也。置奏上，謂立文奏而上陳也。上音時掌反。」</note>
                  有不如詔書為虧恩，以不道論。定著令，布告天下，使明知之。」</p>
            <p>元始元年春正月，越裳氏重譯獻白雉一，黑雉二，
                  <note>[一]師古曰：「越裳，南方遠國也。譯謂傳言也。道路絕遠，風俗殊隔，故累譯而後乃通。」</note>詔使三公以薦宗廟。</p>
            <pb n="0349"/>
            <p>羣臣奏言大司馬莽功德比周公，賜號安漢公，及太師孔光等皆益封。語在莽傳。賜天下民爵一級，吏在位二百石以上，一切滿秩如真。
                        <note>[一]如淳曰：「諸官吏初除，皆試守一歲乃為真，食全奉。平帝即位故賜真。」師古曰：「此說非也。時諸官有試守者，特加非常之恩，令如真耳。非凡除吏皆當試守也。一切者，權時之事，非經常也。猶如以刀切物，苟取整齊，不顧長短縱橫，故言一切。他皆放此。」</note>
            </p>
            <p>立故東平王雲太子開明為王，故桃鄉頃侯子成都為中山王。封宣帝耳孫信等三十六人皆為列侯。太僕王惲等二十五人 <note>[一]師古曰：「惲音於吻反。」</note>
                  前議定陶傅太后尊號，守經法，不阿指從邪，右將軍孫建爪牙大臣，大鴻臚咸前正議不阿， <note>[二]師古曰：「左咸。」</note> 後奉節使迎中山王，
                        <note>[三]師古曰：「謂奉持節而為使。」</note> 及宗正劉不惡、執金吾任岑、中郎將孔永、尚書令烑恂、沛郡太守石詡，
                        <note>[四]師古曰：「岑音士林反。恂音荀。詡音況羽反。」</note> 皆以前與建策，東迎即位，
                        <note>[五]師古曰：「帝本在中山，出關而迎，故曰東迎。與讀曰豫。」</note>
                  奉事周密勤勞，賜爵關內侯，食邑各有差。賜帝徵即位前所過縣邑吏二千石以下至佐史爵，各有差。又令諸侯王、公、列侯、關內侯亡子而有孫若子同產子者，皆得以為嗣。
                        <note>[六]師古曰：「子同產子者，謂養昆弟之子為子者。」</note> 公、列侯嗣子有罪，耐以上先請。宗室屬未盡而以罪絕者，復其屬。
                        <note>[七]師古曰：「復音扶目反。」</note> 其為吏舉廉佐史，補四百石。
                        <note>[八]如淳曰：「宗室為吏及舉廉及佐史，皆補四百石。」師古曰：「此說非也。言宗室為吏者，皆令舉廉，各從本秩。而依廉吏遷之為佐史者，例補四百石。」</note>
                  天下吏比二千石以上年老致仕者，參分故祿，以一與之，終其身。 <note>[九]師古曰：「參，三也。」</note> 遣諫大夫行三輔，
                        <note>[一０]師古曰：「行音下更反。」</note> 舉籍吏民， <note>[一一]張晏曰：「舉錄賦斂之籍而（賞）〔償〕之。」
                        舉錄賦斂之籍而（賞）〔償〕之。 景祐、殿本都作「償」。王先謙說作「償」是。 </note> 以元壽二年倉卒時橫賦斂者，償其直。
                        <note>[一二]師古曰：「卒讀曰猝。橫音胡孟反。」</note> 義陵民冢不妨殿中者勿發。
                        <note>[一三]如淳曰：「陵上有宮牆，象生制度為殿屋，故曰殿中。」師古曰：「此說非也。殿中，謂壙中象正殿處。」</note>天<pb
                        n="0350"/>下吏（舍）〔民〕亡得置什器儲偫。 <note>天下吏（舍）〔民〕亡得置什器儲偫。
                        景祐、殿本都作「民」。周壽昌說作「民」是。</note>
                  <note>[一四]師古曰：「軍法，五人為伍，二伍為什，則共其器物。故通謂生生之具為什器，亦猶今之從軍及作役者十人為火，共畜調度也。儲，積也。偫，具也。偫音丈紀反。」</note>
            </p>

            <pb n="0351"/>

            <p>二月，置羲和官，秩二千石；外史、閭師，秩六百石。 <note>[一]應劭曰：「周禮閭師掌四郊之民，時其徵賦也。」</note> 班教化，禁淫祀，放鄭聲。</p>
            <p>乙未，義陵寑神衣在柙中，丙申旦，衣在外床上， <note>[一]文穎曰：「哀帝陵也。衣在寑中，今自出在床上。」師古日：「柙，匱也，音狎。」</note> 寑令以急變聞。
                        <note>[二]師古曰：「非常之事，故云急變。」</note> 用太牢祠。</p>
            <p>夏五月丁巳朔，日有蝕之。大赦天下。公卿、將軍、中二千石舉敦厚能直言者各一人。</p>
            <p>六月，使少傅左將軍豐
                  <note>[一]師古曰：「甄豐。」</note>賜帝母中山孝王姬璽書，拜為中山孝王后。賜帝舅衞寶、寶弟玄爵關內侯。賜帝女弟四人號皆曰君，食邑各二千戶。</p>
            <p>封周公後公孫相如為襃魯侯，孔子後孔均為襃成侯，奉其祀。追諡孔子曰襃成宣尼公。</p>
            <p>罷明光宮及三輔馳道。</p>
            <p>天下女徒已論，歸家，顧山錢月三百。 <note>[一]如淳曰：「已論者，罪已定也。令甲，女子犯罪，作如徒六月，顧山遣歸。說以為當於山伐木，聽使入錢顧功直，故
                        謂之顧山。」應劭曰：「舊刑鬼薪，取薪於山以給宗廟，今使女徒出錢顧薪，故曰顧山也。」師古曰：「如說近之。謂女徒論罪已定，並放歸家，不親役之，但令一月出錢三百，以顧人也。為此恩者，所以行太皇太后之德，施惠政於婦人。」</note>
                  復貞婦，鄉一人。 <note>[二]師古曰：「復音方目反。鄉一人，取其尤最者。」</note> 置少府海丞、果丞各一人；
                        <note>[三]師古曰：「海丞，主海稅也。果丞，掌諸果實也。」</note> 大司農部丞十三人，人部一州，勸農桑。</p>

            <pb n="0352"/>
            <p>太皇太后省所食湯沐邑十縣，屬大司農，常別計其租入，以贍貧民。</p>
            <p>秋九月，赦天下徒。</p>
            <p>以中山苦陘縣為中山孝王后湯沐邑。 <note>[一]師古曰：「陘音形。」</note>
            </p>
            <p>二年春，黃支國獻犀牛。
                        <note>[一]應劭曰：「黃支在日南之南，去京師三萬里。」師古曰：「犀狀如水牛，頭似猪而四足類象，黑色，一角當額前，鼻上又有小角。」</note>
            </p>
            <p>詔曰：「皇帝二名，通于器物， <note>[一]孟康曰：「平帝本名箕子，更名曰衎。箕，用器也，故云通于器物。」</note> 今更名，合於古制。
                        <note>[二]師古曰：「更，改也。」</note> 使太師光奉太牢告祠高廟。」</p>
            <pb n="0353"/>
            <p>夏四月，立代孝王玄孫之子如意為廣宗王，江都易王孫盱台侯宮為廣川王， <note>[一]師古曰：「盱音許于反。台音怡。」</note>
                  廣川惠王曾孫倫為廣德王。封故大司馬博陸侯霍光從父昆弟曾孫陽、宣平侯張敖玄孫慶忌、絳侯周勃玄孫共、舞陽侯樊噲玄孫之子章皆為列侯，復爵。
                        <note>[二]師古曰：「共讀曰恭。復音扶福反。」</note> 賜故曲周侯酈商等後玄孫酈明友等百一十三人爵關內侯，食邑各有差。</p>
            <p>郡國大旱，蝗，青州尤甚，民流亡。安漢公、四輔、三公、卿大夫、吏民為百〔姓〕困乏獻其田宅者 <note>為百〔姓〕困乏獻其田宅者
                        景祐、殿、局本都作「姓」字，此脫。</note> 二百三十人，
                        <note>[一]張晏曰：「王莽為太傅，孔光為太師，王舜為太保，甄豐為少傅，是為四輔。莽復兼大司馬，馬宮為司徒，王崇為司空，是為三公。」</note>
                  以口賦貧民。 <note>[二]師古曰：「計口而給其田宅。」</note> 遣使者捕蝗，民捕蝗詣吏，以石受錢。
                        <note>[三]師古曰：「量蝗多少而賞錢。」</note> 天下民貲不滿二萬，及被災之郡不滿十萬，勿租稅。民疾疫者，舍空邸第，為置醫藥。
                        <note>[四]師古曰：「舍，止也。」</note> 賜死者一家六尸以上葬錢五千，四尸以上三千，二尸以上二千。罷安定呼池苑，以為安民縣，
                        <note>[五]師古曰：「中山之安定也。池音大河反。」</note> 起官寺巿里，募徙貧民，縣次給食。至徙所，賜田宅什器，假與犂、牛、種、食。
                        <note>[六]師古曰：「種音之勇反。」</note> 又起五里於長安城中， <note>[七]如淳曰：「民居之里。」</note>
                  宅二百區，以居貧民。</p>
            <pb n="0354"/>
            <p>秋，舉勇武有節明兵法，郡一人，詣公車。</p>
            <p>九月戊申晦，日有蝕之。赦天下徒。</p>
            <p>使謁者大司馬掾四十四人持節行邊兵。 <note>[一]師古曰：「行音下更反。」</note>
            </p>
            <p>遣執金吾候陳茂假以鉦鼓，
                        <note>[一]晉灼曰：「百官表執金吾屬官有兩丞、候、司馬。」應劭曰：「將帥乃有鉦鼓，今茂官輕兵少，又但往諭曉之耳，所以假鉦鼓者，欲重其威也。鉦者，鐃也，似鈴，柄中上下通。」師古曰：「鉦音征。鐃音女交反。」</note>
                  募汝南、南陽勇敢吏士三百人，諭說江湖賊成重等二百餘人皆自出，送家在所收事。
                        <note>[二]如淳曰：「賊雖自出，得還其家而已，不得復除，尚當役作之也。」師古曰：「如說非也。言身既自出，又各送其家人詣本屬縣邑從賦役耳。」</note>
                  重徙雲陽， <note>[三]服虔曰：「重，成重也。作賊長帥，故徙之也。」</note> 賜公田宅。</p>
            <pb n="0355"/>
            <p>冬，中二千石舉治獄平，歲一人。 <note>[一]李奇曰：「吏治獄平端也。」</note>
            </p>
            <p>三年春，詔有司為皇帝納采安漢公莽女。 <note>[一]師古曰：「婚禮有納采、問名之禮，謂采擇其可娶者。」</note>
                  語在莽傳。又詔光祿大夫劉歆等雜定婚禮。四輔、公卿、大夫、博士、郎、吏家屬皆以禮娶，親迎立軺併馬。
                        <note>[二]服虔曰：「軺音車，立乘小車也。併馬，驪駕也。」師古曰：「新定此制也。併音步鼎反。」</note>
            </p>
            <p>夏，安漢公奏車服制度，吏民養生、送終、嫁娶、奴婢、田宅、器械之品。立官稷及學官。
                        <note>[一]如淳曰：「郊祀志曰『已有官社，未有官稷，遂立官稷於官社之後』。」臣瓚曰：「漢初除秦社稷，立漢社稷，其後又立官社，配以夏禹，而不立官稷。至此始立官稷。光武之後，但有官社，不立官稷。」師古曰：「淳、瓚二說皆未盡也。初立官稷於官社之後，是為一處。今更創置建於別所，不相從也。」</note>
                  郡國曰學，縣、道、邑、侯國曰校。校、學置經師一人。鄉曰庠，聚曰序。 <note>[二]張晏曰：「聚，邑落名也。」師古曰：「聚小於鄉。聚音才喻反。」</note>
                  序、庠置孝經師一人。</p>
            <p>陽陵任橫等自稱將軍，盜庫兵，攻官寺，出囚徒。大司徒掾督逐，皆伏辜。</p>
            <pb n="0356"/>
            <p>安漢公世子宇與帝外家衞氏有謀。宇下獄死，誅衞氏。</p>
            <p>四年春正月，郊祀高祖以配天，宗祀孝文以配上帝。</p>
            <p>改殷紹嘉公曰宋公，周承休公曰鄭公。</p>
            <p>詔曰：「蓋夫婦正則父子親，人倫定矣。前詔有司復貞婦，歸女徒， <note>[一]師古曰：「復音方目反。」</note> 誠欲以防邪辟，
                        <note>[二]師古曰：「辟讀曰僻。」</note> 全貞信。及眊悼之人
                        <note>[三]師古曰：「八十曰眊，七年曰悼。眊者老稱，言其昏暗也。悼者，未成為人，於其死亡，可哀悼也。眊音莫報反。」</note>
                  刑罰所不加，聖王之所制也。惟苛暴吏多拘繫犯法者親屬，婦女老弱，搆怨傷化，百姓苦之。 <note>[四]師古曰：「搆，結也。」</note>
                  其明敕百寮，婦女非身犯法，及男子年八十以上七歲以下，家非坐不道，詔所名捕，它皆無得繫。 <note>[五]張晏曰：「名捕，謂下詔特所捕也。」</note>
                  其當驗者，即驗問。 <note>[六]師古曰：「就其所居而問。」</note> 定著令。」</p>
            <p>二月丁未，立皇后王氏，大赦天下。</p>
            <pb n="0357"/>
            <p>遣太僕王惲等八人置副，假節，分行天下，覽觀風俗。 <note>[一]師古曰：「行音下更反。」</note>
            </p>
            <p>賜九卿已下至六百石、宗室有屬籍者爵，自五大夫以上各有差。 <note>[一]師古曰：「五大夫，第九爵。」</note> 賜天下民爵一級，鰥寡孤獨高年帛。</p>
            <p>夏，皇后見于高廟。加安漢公號曰「宰衡」。 <note>[一]應劭曰：「周公為太宰，伊尹為阿衡，采伊、周之尊以加莽。」</note>
                  賜公太夫人號曰功顯君。封公子安、臨皆為列侯。</p>
            <p>安漢公奏立明堂、辟廱。
                        <note>[一]應劭曰：「明堂所以正四時，出教化。明堂上圜下方，八窗四達，布政之宮，在國之陽。上八窗法八風，四達法四時，九室法九州，十二重法十二月，三十六戶法三十六（雨）〔旬〕，七十二片庸法七十二（風）〔候〕。
                        三十六戶法三十六（雨）〔旬〕，七十二片庸法七十二（風）〔候〕。 宋祁說「雨」字舊作「旬」，「風」字舊作「候」，疑此本有誤。按景祐本正作「旬」作「候」。
                        孝經曰：『宗祀文王於明堂，以配上帝。』上帝謂五時帝太昊之屬。黃帝曰合宮，有虞曰總章，殷曰陽館，周曰明堂。辟廱者，象璧圜，雍之以水，象教化流行。」</note>
                  尊孝宣廟為中宗，孝元廟為高宗，天子世世獻祭。</p>
            <p>置西海郡，徙天下犯禁者處之。</p>
            <p>梁王立有罪，自殺。</p>
            <p>分京師置前煇光、後丞烈二郡。更公卿、大夫、八十一元士官名位次 <note>[一]師古曰：「更，改也。」</note> 及十二州名。<pb n="358"
                  />分界郡國所屬，罷置改易，天下多事，吏不能紀。</p>
            <p>冬，大風吹長安城東門屋瓦且盡。</p>
            <p>五年春正月，祫祭明堂。 <note>[一]應劭曰：「禮五年而再殷祭，壹禘壹祫。祫祭者，毀廟與未毀廟之主皆合食於太祖。」師古曰：「祫音洽。」</note>
                  諸侯王二十八人、列侯百二十人、宗室子九百餘人徵助祭。 <note>[二]師古曰：「徵，召也。」</note> 禮畢，皆益戶，賜爵及金帛，增秩補吏，各有差。</p>
            <p>詔曰：「蓋聞帝王以德撫民，其次親親以相及也。昔堯睦九族，舜惇敘之。
                        <note>[一]師古曰：「虞書堯典云『昔在帝堯，克明峻德，以親九族，九族既睦，平章百姓』。咎繇謨曰『惇敘九族，庶明厲翼』。
                        言堯能明峻德之士而任用之，以（陸）〔睦〕高祖玄孫之親， 以（陸）〔睦〕高祖玄孫之親， 景祐、殿、局本都作「睦」。
                        乃令百姓平和章明。舜又厚敘此親，使眾庶皆明其教，而自勉勵翼戴上命也。故此詔引之。」</note> 朕以皇帝幼年，且統國政，
                        <note>[二]師古曰：「朕者，太皇太后自稱也。」</note> 惟宗室子皆太祖高皇帝子孫及兄弟吳頃、楚元之後，
                        <note>[三]師古曰：「吳頃謂高帝之兄仲也。初為代王，後廢為合陽侯，而子濞封為吳王，故追諡仲為吳頃王。頃讀曰傾。」</note>
                  漢元至今，十有餘萬人，雖有王侯之屬，莫能相糾， <note>[四]師古曰：「糾謂禁察也。」</note>
                  或陷入刑罪，教訓不至之咎也。傳不云乎？『君子篤於親，則民興於仁。』
                        <note>[五]師古曰：「此論語載孔子之辭也。言上能厚於親屬，則下皆化之，起為仁行也。以論語傳聖人之言，故（為）〔謂〕之傳。 故（為）〔謂〕之傳。
                        錢大昭說「為」當作「謂」。按景祐、殿本都作「謂」。 他皆類此。」</note>
                  其為宗室自太上皇以來族親，各以世氏，郡國置宗師以糾之，致教訓焉。二千石選有德義者以為宗師。考察不從教令有冤失職者，宗師得因郵亭書言宗伯，請以聞。
                        <note>[六]晉灼曰：「宗伯，宗正也。」師古曰：「郵，行書舍也。言為書以付郵亭，令送至宗伯也。郵音尤。」</note>
                  常以歲正月賜宗師帛各十匹。」</p>
            <pb n="0359"/>
            <p>羲和劉歆等四人使治明堂、辟廱， <note>[一]師古曰：「為使者而典其事。」</note> 令漢與文王靈臺、周公作洛同符。
                        <note>[二]師古曰：「文王築靈臺，周公成雒邑，言與之符合。」</note> 太僕王惲等八人使行風俗，
                        <note>[三]師古曰：「行音下更反。」</note> 宣明德化，萬國齊同。皆封為列侯。</p>
            <p>徵天下通知逸經、古記、天文、曆算、鍾律、小學、史篇、方術、本草及以五經、論語、孝經、爾雅教授者，在所為駕一封軺傳，
                        <note>[一]如淳曰：「律，諸當乘傳及發駕置傳者，皆持尺五寸木傳信，封以御史大夫印章。其乘傳參封之。參，三也。有期
                        會累封兩端，端各兩封，凡四封也。乘置馳傳五封也，兩端各二，中央一也。軺傳兩馬再封之，一馬一封也。」師古曰：「以一馬駕軺車而乘傳。傳音張戀反。」</note>
                  遣詣京師。至者數千人。</p>

            <pb n="0360"/>
            <p>閏月，立梁孝王玄孫之耳孫音為王。</p>
            <p>冬十二月丙午，帝崩于未央宮。
                        <note>[一]臣瓚曰：「帝年九歲即位，即位五年，壽十四。」師古曰：「漢注云帝春秋益壯，以母衞大后故怨不悅。莽自知益疏，篡殺之謀由是生，因到（獵）〔臘〕日上椒酒，
                        因到（獵）〔臘〕日上椒酒，錢大昭說「獵」當作「臘」。按景祐、殿本都作「臘」。 置藥酒中。故翟義移書云『莽鴆弒孝平皇帝』。」</note>
                  大赦天下。有司議曰：「禮，臣不殤君。皇帝年十有四歲，宜以禮斂，加元服。」 <note>[二]師古曰：「斂音力贍反。」</note> 奏可。葬康陵。
                        <note>[三]臣瓚曰：「在長安北六十里。」</note> 詔曰：「皇帝仁惠，無不顧哀，
                        <note>[四]師古曰：「言帝平生多所顧念哀憐。」</note> 每疾一發，氣輒上逆，害於言語，故不及有遺詔。其出媵妾，皆歸家得嫁，如孝文時故事。」
                        <note>[五]師古曰：「媵妾，謂從皇后俱來者。媵之言送。媵音食證反，又音孕也。」</note>
            </p>
      </div>
      <div>
            <p>贊曰：孝平之世，政自莽出，襃善顯功，以自尊盛。觀其文辭，方外百蠻，亡思不服； <note>[一]師古曰：「大雅文王有聲之詩曰：『自（東）〔西〕自（西）〔東〕，
                        自（東）〔西〕自（西）〔東〕， 景祐本如此，與詩合。 自南自北，亡思不服。』言武王於鎬京行辟雍之禮，自四
                        方來觀者皆感其德化，心無不歸服。故此贊引之。」</note> 休徵嘉應，頌聲並作。 <note>[二]師古曰：「休，美也。徵，證也。」</note>
                  至乎變異見於上，民怨於下，莽亦不能文也。 <note>[三]如淳曰：「不可復文飾也。」</note>
            </p>
      </div>
      <pb n="0361"/>
</xml>
