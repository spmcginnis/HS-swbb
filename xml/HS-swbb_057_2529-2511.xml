<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>師古曰：「近代之讀相如賦者多矣，皆改易文字，競為音說，致失本真，徐廣、鄒誕生、諸詮之、陳武之屬是也。今依班書舊文為正，於彼數家，並無取焉。自喻巴蜀之後分為下卷。」</p>
   </div>
   <div>
      <p>司馬相如字長卿，蜀郡成都人也。少時好讀書，學擊劍，
      <note>[一]師古曰：「擊劍者，以劍遙擊而中之，非斬刺也。」</note>
名犬子。
      <note>[二]師古曰：「父母愛之，不欲稱斥，故為此名也。」</note>
相如既學，慕藺相如之為人也，更名相如。
      <note>[三]師古曰：「藺相如，六國時趙人也，義而有勇，故追慕之。」</note>
以訾為郎，事孝景帝，為武騎常侍，非其好也。
      <note>[四]師古曰：「訾讀與貲同。貲，財也。以家財多得拜為郎也。武騎常侍秩六百石。」</note>
會景帝不好辭賦，是時梁孝王來朝，從游說之士齊人鄒陽、淮陰枚乘、吳嚴忌夫子之徒，
      <note>[五]師古曰：「嚴忌本姓莊，當時尊尚，號曰夫子。史家避漢明帝諱，故遂為嚴耳。」</note>
相如見而說之，
      <note>[六]師古曰：「說讀曰悅。」</note>
因病免，客游梁，得與諸侯游士居，數歲，乃著子虛之賦。</p>
   </div>
   <pb n="2530"/>
   <div>
      <p>會梁孝王薨，相如歸，而家貧無以自業。素與臨卭令王吉相善，吉曰：「長卿久宦游，不遂而困，
      <note>[一]師古曰：「遂，達也。」</note>
來過我。」於是相如往舍都亭。
      <note>[二]師古曰：「臨卭所治都之亭。」</note>
臨卭令繆為恭敬，
      <note>[三]師古曰：「繆，詐也。」</note>
日往朝相如。相如初尚見之，後稱病，使從者謝吉，吉愈益謹肅。</p>
   </div>
   <div>
      <p>臨卭多富人，卓王孫僮客八百人，
      <note>[一]師古曰：「僮謂奴。」</note>
程鄭亦數百人，
      <note>[二]師古曰：「程鄭，亦人姓名。言其家富亞王孫也。」</note>
乃相謂曰：「令有貴客，為具召之。
      <note>[三]師古曰：「具謂酒食之具。召，請也。」</note>
并召令。」令既至，卓氏客以百數，至日中請司馬長卿，長卿謝病不能臨。臨卭令不敢嘗食，身自迎相如，相如為不得已而強往，
      <note>[四]師古曰：「示衆人以此意也。」</note>
一坐盡傾。
      <note>[五]師古曰：「皆傾慕其風采也。」</note>
酒酣，臨卭令前奏琴曰：「竊聞長卿好之，願以自娛。」
      <note>[六]師古曰：「奏，進也。」</note>
相如辭謝，為鼓一再行。
      <note>[七]師古曰：「行謂曲引也。古樂府長歌行短歌行，此其義也。」</note>
是時，卓王孫有女文君新寡，好音，故相如繆與令相重而以琴心挑之。
      <note>[八]師古曰：「寄心於琴聲以挑動之也。挑音徒了反。」</note>
相如時從車騎，雍容閒雅，
      <note>[九]師古曰：「閒讀曰閑。」</note>
甚都。
      <note>[一０]張揖曰：「甚得都士之節也。」韋昭曰：「都邑之容也。」師古曰：「都，閒美之稱也。張說近之。詩鄭風有女同車
之篇曰『洵美且都』，山有扶蘇之篇又云『不見子都』，則知都者，美也。韋言都邑，失之遠矣。」</note>
及飲卓氏弄琴，文君竊從戶窺，心說而好之，
      <note>[一一]師古曰：「說讀曰悅。悅其人而好其音也。」</note>
恐不得當也。
      <note>[一二]師古曰：「當謂對偶之。」</note>
既罷，相如乃令侍人重賜文君侍者通殷勤。文君夜亡奔相如，相如與馳歸成都。家徒四壁立。
      <note>[一三]師古曰：「徒，空也。但有四壁，更無資產。」</note>卓王孫大怒曰：「女不材，我不
</p>
   </div>
   <pb n="2531"/>
   <div>
      <p>
忍殺，一錢不分也！」人或謂王孫，王孫終不聽。文君久之不樂，謂長卿曰：「弟俱如臨卭，
      <note>[一四]文穎曰：「弟，且也。」張揖曰：「如，往也。」師古曰：「弟，但也，發聲之急耳。酈食其曰『弟言之』，此類甚多，義非且也。」</note>
從昆弟假貣，猶足以為生，
      <note>[一五]師古曰：「貣音吐得反。」</note>
何至自苦如此！」相如與俱之臨卭，盡賣車騎，買酒舍，乃令文君當盧。
      <note>[一六]郭璞曰：「盧，酒盧。」師古曰：「賣酒之處累土為盧以居酒瓮，四邊隆起，其一面高，形如鍛盧，故名盧耳。而俗之學者，皆謂當盧為對溫酒火盧，失其義矣。」</note>
相如身自著犢鼻褌，
      <note>[一七]師古曰：「即今之衳也，形似犢鼻，故以名云。衳音之容反。」</note>
與庸保雜作，
      <note>[一八]師古曰：「庸即謂賃作者。保謂庸之可信任者也。」</note>
滌器於市中。
      <note>[一九]師古曰：「滌，洒也。器，食器也。食已則洒之，賤人之役也。酒音先禮反。」</note>
卓王孫恥之，為杜門不出。
      <note>[二０]師古曰：「杜，塞也。」</note>
昆弟諸公更謂王孫曰：
      <note>[二一]師古曰：「更，互也，音工衡反。」</note>
「有一男兩女，所不足者非財也。
      <note>[二二]師古曰：「言不患少財也。」</note>
今文君既失身於司馬長卿，長卿故倦游，
      <note>[二三]文穎曰：「倦，疲也。言疲厭游學，博物多能也。」</note>
雖貧，其人材足依也。且又令客，奈何相辱如此！」
      <note>[二四]師古曰：「言縣令之客，不可以辱也。」</note>
卓王孫不得已，
      <note>[二五]師古曰：「已，止也。」</note>
分與文君僮百人，錢百萬，及其嫁時衣被財物。文君乃與相如歸成都，買田宅，為富人。</p>
   </div>
   <div>
      <p>居久之，蜀人楊得意為狗監，
      <note>一[]師古曰：「主天子田獵犬也。」</note>
侍上。上讀子虛賦而善之，曰：「朕獨不得與此人同時哉！」得意曰：「臣邑人司馬相如自言為此賦。」上驚，乃召問相如。相如曰：「有是。然此乃詩侯之事，未足觀，請為天子游獵之賦。」上令尚書給筆札，
      <note>[二]師古曰：「札，木簡之薄小者也。時未多用紙，故給札以書。札音壯黠反。」</note>
相如以「子虛」，虛言也，為楚稱；
      <note>[三]師古曰：「稱說楚之美也。」</note>
「烏有先生」者，烏有此事也，
      <note>[四]師古曰：「烏，於何也。」</note>
為齊難；
      <note>[五]師古曰：「難詰楚事也。」</note>
「亡是公」者，亡是人也，
      <note>[六]師古曰：「亡讀曰無。下皆類此。」</note>
欲明天子之義。故虛藉此三人為辭，
      <note>[七]師古曰：「藉，假也。」</note>
以推天子諸侯之苑囿。其卒章歸之於節儉，
      <note>[八]師古曰：「卒，終也。謂終篇之言，若隤牆填塹之比者。」</note>
因以風諫。
      <note>[九]師古曰：「風讀曰諷。」</note>
奏之天子，天子大說。
      <note>[一０]師古曰：「說讀曰悅。」</note>
其辭曰：</p>
   </div>
   <pb n="2534"/>
   <div>
      <p>楚使子虛使於齊，齊王悉發車騎與使者出田。
      <note>[一]師古曰：「田，獵也。」</note>
田罷，子虛過姹烏有先生，
      <note>[二]師古曰：「姹，誇誑之也，音丑亞反，字本作詫也。」</note>
亡是公存焉。坐定，烏有先生問曰：「今日田樂乎？」子虛曰：「樂。」「獲多乎？」曰：「少。」「然則何樂？」對曰：「僕樂王之欲夸僕以車騎之衆，而僕對以雲夢之事也。」
      <note>[三]張揖曰：「楚藪也。在南郡華容縣。」師古曰：「夢讀如本字，又音莫風反，字或作瞢，其音同耳。」</note>
曰：「可得聞乎？」</p>
   </div>
   <div>
      <p>子虛曰：「可。王駕車千乘，選徒萬騎，田於海濱，
      <note>[一]師古曰：「濱，涯也，音賓，又音頻。」</note>
列卒滿澤，罘罔彌山。
      <note>[二]師古曰：「罘，覆車也，即今幡車罔也。王國兔爰之詩曰『雉罹于罦』，罦亦罘字耳。彌，竟也。罘音浮。」</note>
掩菟轔鹿，射麋格麟，
      <note>[三]師古曰：「轔謂車踐轢之也，音。格字或作脚，言持引其脚也。」</note>
騖於鹽浦，割鮮染輪。
      <note>[四]張揖曰：「海水之涯多出鹽也。」李奇曰：「鮮，生也。染，擩也。切生肉，擩車輪，鹽而食之也。」師古曰：「騖謂亂馳也。擩，搵也。騖音務。擩音如閱反。搵音一頓反。」</note>
射中獲多，矜而自功，
      <note>[五]師古曰：「自矜其能以為功也。」</note>
顧謂僕曰：『楚亦有平原廣澤遊獵之地饒樂若此者乎？楚王之獵孰與寡人？』
      <note>[六]師古曰：「與猶如也。」</note>
僕下車對曰：『臣，楚國之鄙人也，幸得宿衞十有餘年，時從出遊，遊於後園，覽於有無，然猶未能徧覩也。又烏足以言其外澤乎？』齊王曰：『雖然，略以子之所聞見言之。』</p>
   </div>
   <pb n="2535"/>
   <div>
      <p>「僕對曰：『唯唯。
      <note>[一]師古曰：「唯唯，恭應之辭也，音弋癸反。」</note>
臣聞楚有七澤，嘗見其一，未覩其餘也。臣之所見，蓋特其小小者耳，名曰雲夢。雲夢者，方九百里，其中有山焉。其山則盤紆岪鬱，隆崇律崪；
      <note>[二]郭璞曰：「詰屈竦起也。岪音佛。」</note>
岑崟參差，日月蔽虧；
      <note>[三]張揖曰：「高山壅蔽，日月虧缺半見。」師古曰：「岑音仕林反。崟音吟。」</note>
交錯糾紛，上干青雲；
      <note>[四]郭璞曰：「言相摎結而峻絕。」</note>
罷池陂陁，下屬江河。
      <note>[五]郭璞曰：「言旁穨也。屬，連也。罷音疲。陂音婆。陁音駞。」文穎曰：「南方無河也。冀州凡水大小皆謂之河，詩賦通方言耳。」晉灼曰：「文意假借協陁之韻也。」師古曰：「文、晉之說皆非也。下屬江河者，總言山之廣大，所連者遠耳，於文無妨。陂音普河反。屬音之欲反。」</note>
其土則丹青赭堊，雌黃白坿，錫碧金銀，
      <note>[六]張揖曰：「丹，丹沙也。青，青雘也。赭，赤赭也。堊，白堊也。」蘇林曰：「白坿，白石英也。」師古曰：「丹沙，今之朱沙也。青雘，今之空青也。赭，今之赤土也。堊，今之白土也。錫，青金也。碧謂玉之青白色者也。堊音惡。坿音附。雘音一郭反。」</note>
衆色炫燿，照爛龍鱗。
      <note>[七]師古曰：「言采色相耀，若龍鱗之間雜也。炫音州縣之縣。」</note>
其石則赤玉玫瑰，琳珉昆吾，
      <note>[八]張揖曰：「琳，玉也。珉，石之次玉者也。昆吾，山名也，出善金。尸子曰『昆吾之金』。」晉灼曰：「玫瑰，火齊珠也。」師古曰：「火齊珠，今南方之出火珠也。玫音枚。瑰音回，又音瓌。琳音林。珉音旻。」</note>
瑊玏玄厲，
      <note>[九]張揖曰：「瑊玏，石之次玉者。玄厲，黑石可用磨也。」如淳曰：「瑊音緘。玏音勒。」</note>
礝石武夫。
      <note>[一０]張揖曰：「皆石之次玉者。礝石，白者如冰，半有赤色。武夫，赤地白采，葱蘢白黑不分。」郭璞曰：「礝音而兗反。」</note>
其東則有蕙圃，衡蘭芷若，
      <note>[一一]張揖曰：「蕙圃，蕙草之圃也。衡，杜衡也，其狀若葵，其臭如蘪蕪。芷，白芷。若，杜若也。」師古曰：「蘭即今澤
蘭也。今流俗書本『芷若』下有『射干』字，妄增之也。」</note>
穹窮昌蒲，江離蘪蕪，
      <note>[一二]張揖曰：「江離，香草也。蘪蕪蘄芷也，似蛇牀而香。」師古曰：「蘪蕪即穹窮苗也。」郭璞曰：「江離似水薺，而藥對曰蘪蕪一名江離。張勃又云江離出臨海縣海水中，正青，似亂髮。郭義恭云江離赤葉。諸說不同，未知孰是。今無識之者，然非蘪蕪也，藥對誤耳。」</note>
諸柘巴且。
      <note>[一三]張揖曰：「諸柘，甘柘也。蒪苴，蘘荷也。」文穎曰：「巴且草一名巴蕉。」師古曰：「文說巴且是也。且音子余反。蒪音普各反。蒪苴自蘘荷耳，非巴且也。」</note>
其南則有平原廣澤，登降阤靡，
      <note>[一四]師古曰：「登，上也。降，下也。阤靡，旁袤也。阤音弋爾反。」</note>
案衍壇曼，
      <note>[一五]師古曰：「寬廣之貌也。衍音弋戰反。壇音徒但反。曼音莫幹反。」</note>
緣以大江，限以巫山。
      <note>[一六]張揖曰：「巫山在南郡巫縣也。」</note>
其高燥則生葴析苞荔，
      <note>[一七]張揖曰：「葴，馬藍也。析似燕麥。苞，藨也。荔，馬荔。」蘇林曰：「析音斯。」師古曰：「藨即今所用作席者也。馬荔，今之馬藺也。葴音之林反。苞音包。荔音隸。藨音皮表反。」</note>
薜莎青薠。
      <note>[一八]張揖曰：「薜，賴蒿也。莎，鎬侯也。青薠似莎而大，生江湖，雁所食。」師古曰：「莎即今青莎草。薠音煩。」</note>
其埤溼則生藏莨蒹葭，
      <note>[一九]郭璞曰：「藏茛草中牛馬芻。蒹，荻也，似雚而細小。葭，蘆也。」師古曰：「埤音婢，謂下地也。茛音郎。蒹葭音兼豭。荻音敵。」</note>
東蘠彫胡，
      <note>[二０]張揖曰：「東蘠，實可食。彫胡，菰米也。」師古曰：「東蘠似蓬，其實如葵子也。」</note>
蓮藕觚盧，
      <note>[二一]張揖曰：「蓮，荷之實也，其根藕。」張晏曰：「觚盧，扈魯也。」郭璞曰：「苽，蔣也。蘆，葦也。」師古曰：「書不為苽蘆字，郭說非也，但不知觚蘆於今是何草耳。」</note>
奄閭軒于。
      <note>[二二]張揖曰：「奄閭，蒿也，子可治疾。軒于，蕕草也，生水中，揚州有之。」師古曰：「奄音淹。蕕音猶。」</note>
衆物居之，不可勝圖。
      <note>[二三]師古曰：「勝，舉也。不可盡舉而圖寫之，言其多也。」</note>
其西則有涌泉清池，激水推移，
      <note>[二四]郭璞曰：「波抑揚也。」</note>
外發夫容陵華，內隱鉅石白沙。
      <note>[二五]應劭曰：「夫容，蓮華也。陵，芰也。」師古曰：「鉅，大也。」</note>
其中則有神龜蛟鼉，毒冒鼈黿。
      <note>[二六]張揖曰：「蛟狀魚身而蛇尾，皮有珠。鼉似蜥蜴而大，身有甲，皮可作鼓。毒冒似觜蠵，甲有文。黿似鼈而大。」師古曰：「張說蛟者，乃是鮫魚，非蛟龍之蛟也。蛟解在武紀。鼉音徒何反。又音大河反。毒音代。冒音妹。他皆倣此。」</note>
其北則有陰林巨樹，楩柟豫章，
      <note>[二七]服虔曰：「陰林，山北之林也。豫章，大木也，生七年乃可知。」師古曰：「陰林，言其樹木衆而且大，常多陰也。楩音便，又音步田反，即今黃楩木也。柟音南，今所謂楠木。」</note>
桂椒木蘭，檗離朱楊，
      <note>[二八]師古曰：「桂即藥之所用其皮者也。椒即所食椒樹也。木蘭皮似椒而香，可作面膏藥。檗，黃檗也。離，山梨也。朱楊，赤莖柳也，生水邊。」</note>
樝梨梬栗，橘柚芬芳。
      <note>[二九]張揖曰：「樝似梨而甘。梬，梬棗也。」師古曰：「樝即今所謂樝子也。梬棗即今之棗也。柚即橙也，似橘而大，味酢皮厚。樝音側加反。梬音弋整反。柚音弋救反。橙音丈莖反。芬芳，言橘柚之氣也。」</note>其上則
</p>
   </div>
   <pb n="2536"/>
   <div>
      <p>
有宛雛孔鸞，騰遠射干。
      <note>[三０]張揖曰：「宛雛似鳳。孔，孔雀；鸞，鸞鳥也。射干似狐，能緣木。」服虔曰：「騰遠，獸名也。」師古曰：「鸞鳥形如翟而五采文，見山海經。宛音於元反。射音弋舍反。」</note>
其下則有白虎玄豹，蟃蜒貙豻。
      <note>[三一]郭璞曰：「蟃蜒，大獸似狸，長百尋。貙似狸而大。豻，胡地野犬也，似狐而小。蟃音萬。蜒音延。豻音岸。」師古曰：「蜒又音弋戰反。貙音丑于反。豻合韻音五安反。」</note>
      </p>
   </div>
   <pb n="2539"/>
   <div>
      <p>「『於是乎乃使剸諸之倫，手格此獸。
      <note>[一]師古曰：「剸諸，吳人，刺吳王僚者也。方言勇士，故舉以為類。剸與專同。」</note>
楚王乃駕馴駮之駟，
      <note>[二]張揖曰：「馴，擾也。駮如馬，白身黑尾，一角鋸牙，食虎豹，擾而駕之，以當駟馬也。」師古曰：「馴音旬。」</note>
乘彫玉之輿，
      <note>[三]師古曰：「以玉飾輿而彫鏤之。」</note>
靡魚須之橈旃，
      <note>[四]張揖曰：「以魚須為旃柄，驅馳逐獸，正橈靡也。」郭璞曰：「通帛為旃。」師古曰：「大魚之須出東海，見尚書大傳。橈旃卽曲旃也。橈音女教反。」</note>
曳明月之珠旗，
      <note>[五]張揖曰：「以明月珠綴飾旗也。」</note>
建干將之雄戟，
      <note>[六]張揖曰：「干將，韓王劍師也。雄戟，胡中有角巨者，干將所造。」</note>
左烏號之彫弓，
      <note>[七]應劭曰：「楚有柘桑，烏棲其上，支下著地，不得飛，欲墮號呼，故曰烏號。」張揖曰：「黃帝乘龍上天，小臣不得上，挽持龍冉頁，冉頁拔，墮黃帝弓，臣下抱弓而號，故名弓烏號。」郭璞曰：「雕，畫也。」師古曰：「烏號，應、張二說皆有據
也。」</note>
右夏服之勁箭；
      <note>[八]伏儼曰：「服，盛箭器也。夏后氏之良弓名煩弱，其矢亦良，卽煩弱箭服也，故曰夏服。」師古曰：「箭服，卽今之步叉也。」</note>
陽子驂乘，孅阿為御；
      <note>[九]張揖曰：「陽子，伯樂也，秦繆公臣，姓孫，名陽。」郭璞曰：「孅阿，古之善御者。孅音纖。」</note>
案節未舒，即陵狡獸，
      <note>[一０]師古曰：「案節猶弭節也。未舒，言未盡意驅馳，已淩狡獸，狡捷之獸也。」</note>
蹵蛩蛩，轔距虛，
      <note>[一一]張揖曰：「蛩蛩，青獸，狀如馬。距虛似驘而小。」郭璞曰：「距虛卽蛩蛩，變文互言耳。」師古曰：「據爾雅文，郭說是也。蹵音子六反。」</note>
軼野馬，車惠騊駼；
      <note>[一二]張揖曰：「軼，過也。野馬似馬而小。北海內有獸，狀如馬，名騊駼。」郭璞曰：「車惠，車軸頭也。」師古曰：「車惠謂軸頭衝而殺之也。軼音逸。車惠音衞。騊音逃。駼音塗。」</note>
乘遺風，射遊騏，
      <note>[一三]張揖曰：「遺風，千里馬也。爾雅曰巂如馬一角，不角者曰騏。」師古曰：「巂音攜。騏音其。」</note>
儵胂倩浰，
      <note>[一四]張揖曰：「皆疾貌也。」師古曰：「儵音式六反。胂音式刃反。倩音千見反。浰音練。」</note>
雷動焱至，
      <note>[一五]師古曰：「焱，疾風也。若雷之動，如焱之至，言其威且疾也。焱音必遙反。」</note>
星流電擊，弓不虛發，中必決眦，
      <note>[一六]師古曰：「〔決〕眦即決獸之目眦，
            
         
         〔決〕眦即決獸之目眦，　王先謙說，「曰」下當有「決」字。言射審也。眦卽眥字。」</note>
洞胷達掖，絕乎心繫，
      <note>[一七]張揖曰：「自左射之，貫胸通右髃，中心絕系也。」師古曰：「髃謂肩前骨也，音五口反。繫讀曰系也。」</note>
獲若雨獸，揜蔽地。
      <note>[一八]師古曰：「言獲殺之多，如天雨獸也。雨音于具反。，古草字也。」</note>
於是楚王乃弭節徘徊，翱翔容與，
      <note>[一九]郭璞曰：「弭猶低也。節，所杖信節也。翱翔容與，言自得也。」師古曰：「弭節者，示安徐也。」</note>
覽乎陰林，觀壯士之暴怒，與猛獸之恐懼，徼几受詘，
      <note>[二０]蘇林曰：「几音倦几之几。詘音革屈強之革屈。」郭璞曰：「詘，詘折也。几，疲極。詘音屈。」師古曰：「蘇音是也。几音
與劇同。詘音其勿反。徼，工堯反。徼，要也。詘，盡也。言獸有倦極者要而取之，力盡者受而有之。」</note>
殫覩衆物之變態。
      <note>[二一]郭璞曰：「殫，盡也。變態，姿則也。」師古曰：「殫音單。」</note>
      </p>
   </div>
   <pb n="2541"/>
   <div>
      <p>「『於是鄭女曼姬，
      <note>[一]文穎曰：「鄭國出好女。曼者，言其色理曼澤也。」如淳曰：「鄭女，夏姬也。曼姬，楚武王夫人鄧曼也。」師古曰：「文說是也。」</note>
被阿錫，揄紵縞，
      <note>[二]張揖曰：「阿，細繒也。錫，細布也。揄，引也。」師古曰：「紵，纖紵也。縞，鮮支也，今之所謂素者也。揄音踰，又音投也。」</note>
雜纖羅，垂霧縠，
      <note>[三]張揖曰：「縠縐如霧，垂以為裳也。」師古曰：「纖，細也。霧縠者，言其輕靡如霧，非謂縐文。」</note>
襞積褰縐，鬱橈谿谷；
      <note>[四]張揖曰：「襞積猶簡齰也。褰，縮也。縐，裁也。其縐中文理茀鬱，有似於谿谷也。」師古曰：「張說非也。襞積即今之帬襵，古所謂皮弁素積者，即謂此積也。言襞積文理，隨身所著，或褰縐委屈如豁谷也。襞音壁。縐音側救反。」</note>
衯衯裶裶，揚衪戌削，
      <note>[五]張揖曰：「衯音芬。祂，衣袖也。戌，鮮也。削，衣刻除貌也。」師古曰：「揚，舉也。祂，曳也。或舉或曳，則戌削然見其降殺之美也。裶音霏。衪音弋示反。戌讀如本字。」</note>
蜚襳垂髾；
      <note>[六]張揖曰：「襳，離袿也。髾，髻後垂也。」師古曰：「張說非也。襳，袿衣之長帶也。髾謂燕尾之屬。皆衣上假飾，非髻垂也。蜚，古飛字也。襳音纖。髾音所交反。」</note>
扶輿猗靡，
      <note>[七]張揖曰：「扶持楚王車輿相隨也。」師古曰：「張說非也。此自言鄭女曼姬為侍從者所扶輿而猗靡耳，非謂扶持楚王車輿也。猗音於綺反。今人猶呼相撫掩容養為猗靡。」</note>
翕呷萃蔡，
      <note>[八]張揖曰：「翕呷，衣張起也。萃蔡，衣聲也。」師古曰：「呷音火甲反。萃音翠，又音千賄反。」</note>
下摩蘭蕙，上拂羽蓋；
      <note>[九]師古曰：「下摩蘭蕙，謂垂髾也。上拂羽蓋，謂飛襳也。」</note>
錯翡翠之葳蕤，
      <note>[一０]師古曰：「錯，雜也。葳蕤，羽飾貌。」</note>
繆繞玉綏；
      <note>[一一]張揖曰：「楚王車之綏以玉飾之也。」郭璞曰：「綏，登車所執也。」師古曰：「二說皆非也。以玉飾綏，亦謂鄭女曼姬之容服也。綏即今之所謂采畏垂鑷者也。繆繞，相纏結也。繆音蓼。畏音隈。」</note>
眇眇忽忽，若神之髣髴。
      <note>[一二]郭璞曰：「言其容飾奇豔，非世所見。戰國策曰：『鄭之美女粉白黛黑而立於衢，不知者謂之神也。』」</note>
      </p>
   </div>
   <pb n="2542"/>
   <div>
      <p>「『於是乃羣相與獠於蕙圃，
      <note>[一]文穎曰：「宵獵為獠。」師古曰：「獠音力笑反。」</note>
媻姍勃窣，上金隄，
      <note>[二]師古曰：「媻姍勃窣，謂行於叢薄之間也。金隄，言水之隄塘堅如金也。媻音盤。姍音先安反。窣音先忽反。隄音丁兮反。」</note>
揜翡翠，射鵕鸃，
      <note>[三]師古曰：「鳥赤羽者曰翡，青羽者曰翠。鵔鸃，鷩鳥也，似山雞而小冠，背毛黃，腹下赤，項綠色，其尾毛紅赤，光采鮮明，今俗呼為山雞，其實非也。鵔音峻。鸃音儀。」</note>
微矰出，孅繳施，
      <note>[四]師古曰：「矰，短矢也。繳，生絲縷也。以繳係矰仰射高鳥，謂之弋射。矰音增。繳音灼。」</note>
弋白鵠，連鴐鵝，
      <note>[五]師古曰：「鵠，水鳥也，其鳴聲鵠鵠云。鴐鵞，野鵞也。連謂重累獲之也。鵠音胡沃反。鴐音加。」</note>
雙鶬下，玄鶴加。
      <note>[六]師古曰：「鶬鴰也。今關西呼為鴰鹿，山東通謂之鶬，鄙俗名為錯落。錯者，亦言鶬聲之急耳。又謂鴰捋。捋音來奪反。鴰鹿、鴰捋，皆象其鳴聲也。玄鶴，黑鶴也。相鶴經云鶴壽滿二百六十歲則色純黑。言弋射之妙，既中白鵠而連鴐鵞，又下雙鶬而加玄鶴也。鶬音倉。」</note>
怠而後游於清池，
      <note>[七]郭璞曰：「怠，倦也。」</note>
浮文鷁，
      <note>[八]張揖曰：「鷁，水鳥也，畫其象於船首。淮南子曰『龍舟鷁首，天子之乘也』。」師古曰：「鷁音五歷反。」</note>
揚旌枻，
      <note>[九]張揖曰：「揚，舉也。析羽為旌，建於船上。枻，柂也。」師古曰：「枻音曳。柂音大可反。」</note>
張翠帷，建羽蓋。
      <note>[一０]郭璞曰：「施之船上也。」師古曰：「翠帷，帷翠色也。羽蓋，以雜羽飾蓋。」</note>
罔毒冒，釣紫貝，
      <note>[一一]郭璞曰：「紫貝，紫質黑文也。」師古曰：「貝，水中介蟲，古以為貨也。」</note>
摐金鼓，
      <note>[一二]師古曰：「摐，撞也。金鼓謂鉦也。摐音窻。」</note>
吹鳴籟，
      <note>[一三]張揖曰：「籟，簫也。」</note>
榜人歌，
      <note>[一四]張揖曰：「榜，船也。月令云『命榜人』，榜人，船長也，主倡聲而歌者也。」師古曰：「榜音謗，又方孟反。」</note>
聲流喝，
      <note>[一五]郭璞曰：「言悲嘶也。」師古曰：「喝音一介反。嘶音蘇奚反。」</note>
水蟲駭，波鴻沸，
      <note>[一六]郭璞曰：「魚鼈躍，濤浪作也。」師古曰：「沸音普蓋反。」</note>
涌泉起，奔揚會，
      <note>[一七]郭璞曰：「暴湓激相鼓薄也。」師古曰：「湓音普頓反。」</note>
礧石相擊，琅琅礚礚，
      <note>[一八]師古曰：「礧石，轉石也。礧音盧對反。礚音口蓋反。」</note>
若雷霆之聲，聞乎數百里外。</p>
   </div>
   <pb n="2544"/>
   <div>
      <p>「『將息獠者，擊靈鼓，起熢燧，
      <note>[一]師古曰：「靈鼓，六面擊之，所以警衆也。」</note>
車案行，騎就隊，
      <note>[二]師古曰：「案，依也。行，列也。隊，部也。行音胡郎反。隊音大內反。」</note>
纚乎淫淫，般乎裔裔。
      <note>[三]郭璞曰：「皆羣行貌。」師古曰：「纚音屣。般音盤。」</note>
於是楚王乃登陽雲之臺，
      <note>[四]孟康曰：「雲夢中高唐之臺，宋玉所賦者，言其高出雲之陽也。」</note>
泊乎無為，澹乎自持，
      <note>[五]師古曰：「泊、澹，皆安靜意也。泊音步各反。澹音徒濫反。」</note>
勺藥之和具而後御之。
      <note>[六]伏儼曰：「勺藥以蘭桂調食。」文穎曰：「五味之和也。」晉灼曰：「南都賦曰『歸雁鳴鵽，香稻鮮魚，以為勺藥，酸甜滋味，百種千名。』文說是也。」師古曰：「諸家之說皆未當也。勺藥，藥草名，其根主和五藏，又辟毒氣，故合之於蘭桂五味以助諸食，因呼五味之和為勺藥耳。讀賦之士不得其意，妄為音訓，以誤後學。今人食馬肝馬腸者，猶合勺藥而煮之，豈非古之遺法乎？鵽音竹滑反。」</note>
不若大王終日馳騁，曾不下輿，脟割輪焠，自以為娛。
      <note>[七]師古曰：「脟字與臠同。焠音千內反。焠亦搵染之義耳。言臠割其肉，搵車輪鹽而食之。此蓋以譏上割鮮染輪
之言也。」</note>
臣竊觀之，齊殆不如。』
      <note>[八]師古曰：「殆，近也。」</note>
於是王無以應僕也。」</p>
   </div>
   <pb n="2545"/>
   <div>
      <p>烏有先生曰：「是何言之過也！足下不遠千里，來況齊國，
      <note>[一]師古曰：「言有惠賜而來也。」</note>
王悉境內之士，備車騎之衆，
      <note>[二]師古曰：「悉，盡也。」</note>
與使者出田，乃欲戮力致獲，以娛左右也，
      <note>[三]師古曰：「謙不斥言使者，故指云其左右也。」</note>
何名為夸哉！問楚地之有無者，願聞大國之風烈，先生之餘論也。
      <note>[四]張晏曰：「願聞先賢之遺談美論也。」師古曰：「此說非也。先生即謂子虛耳。下又言先生行之，豈先賢也？」</note>
今足下不稱楚王之德厚，而盛推雲夢以為驕，奢言淫樂而顯侈靡，竊為足下不取也。必若所言，固非楚國之美也。有而言之，是章君之惡也；無而言之，是害足下之信也。章君惡，傷私義，
      <note>[五]師古曰：「非楚國之美，是章君惡；害足下之信，是傷私義也。」</note>
二者無一可，而先生行之，必且輕於齊而累於楚矣。
      <note>[六]師古曰：「言楚使者失辭，自為累重，而於齊無所負檐，故云輕也。累音力瑞反。」</note>
且齊東陼鉅海，南有琅邪，
      <note>[七]蘇林曰：「小州曰陼。」張揖曰：「琅邪，臺名也，在勃海間。」師古曰：「東陼鉅海，東有大海之陼。字與渚同也。」</note>
觀乎成山，
      <note>[八]張揖曰：「觀，闕也。成山在東萊不夜縣，於其上築宮闕。」師古曰：「觀音工喚反。」</note>
射乎之罘，
      <note>[九]晉灼曰：「之罘山在東萊腄縣，射獵其上也。」師古曰：「腄音直瑞反，又音誰。」</note>
浮勃澥，
      <note>[一０]師古曰：「勃澥，海別枝也。澥音蟹。」</note>
游孟諸，
      <note>[一一]文穎曰：「宋之大澤也，故屬齊。」</note>
邪與肅慎為鄰，
      <note>[一二]郭璞曰：「肅慎，國名，在海外也。」師古曰：「邪讀為左，謂東北接也。」</note>
右以湯谷為界。
      <note>[一三]師古曰：「湯谷，日所出也。許慎云熱如湯也。」</note>
秋田乎青丘，
      <note>[一四]服虔曰：「青丘國在海東三百里。」</note>
仿偟乎海外，
      <note>[一五]師古曰：「仿音旁。」</note>
吞若雲夢者八九，其於匈中曾不蔕芥。
      <note>[一六]張揖曰：「蔕芥，刺鯁也。」師古曰：「蔕音丑介反。」</note>
若乃俶儻瑰瑋，異方殊類，
      <note>[一七]師古曰：「俶儻猶非常也。俶音吐歷反。」</note>
珍怪鳥獸，萬端鱗崪，
      <note>[一八]師古曰：「崪與萃同。萃，集也。如鱗之集，言其多也。」</note>
充仞其中者，不可勝記，禹不能名，不能計。
      <note>[一九]張揖曰：「禹為堯司空，辨九州名山，別草木。為堯司徒，敷五教，率萬事。」師古曰：「言其所有衆多，雖禹、
之賢聖，不能名而數之也。」</note>
然在諸侯之位，不敢言游戲之樂，苑囿之大；先生又見客，
      <note>[二０]師古曰：「見猶至也。言至此國為客也。若今人自稱云見顧見至耳。」</note>
是以王辭不復，
      <note>[二一]師古曰：「復，反也，謂不反報也。」</note>
何為無以應哉！」</p>
   </div>
   <pb n="2547"/>
   <div>
      <p>亡是公听然而笑曰：
      <note>[一]師古曰：「听，笑貌也。音齗，又音牛隱反。」</note>
「楚則失矣，而齊亦未為得也。夫使諸侯納貢者，非為財幣，所以述職也；
      <note>[二]郭璞曰：「諸侯朝於天子曰述職。」師古曰：「述，循也，謂順行也。」</note>
封彊畫界者，非為守禦，所以禁淫也。
      <note>[三]郭璞曰：「天下有道，守在四夷。立境界者，欲以禁絕淫放耳。」師古曰：「彊讀曰疆。」</note>
今齊列為東蕃，而外私肅慎，
      <note>[四]郭璞曰：「私與通也。」</note>
捐國隃限，越海而田，
      <note>[五]師古曰：「捐，棄也，謂田於青丘也。」</note>
其於義固未可也。且二君之論，不務明君臣之義，正諸侯之禮，徒事爭於游戲之樂，苑囿之大，欲以奢侈相勝，荒淫相越，此不可以揚名發譽，而適足以寸君自損也。
      <note>[六]師古曰：「寸，古貶字。」</note>
      </p>
   </div>
   <div>
      <p>「且夫齊楚之事又烏足道乎！
      <note>[一]師古曰：「烏，於何也。道，言也。」</note>
君未覩夫巨麗也，
      <note>[二]師古曰：「巨，大也。麗，美也。」</note>
獨不聞天子之上林乎？左蒼梧，右西極，
      <note>[三]文穎曰：「蒼梧郡屬交州，在長安東南，故言左。爾雅曰西至于豳國為西極，在長安西，故言右也。」</note>
丹水更其南，
      <note>[四]應劭曰：「丹水出上洛冢領山，東南至析縣入鈞水。」師古曰：「更，歷也，音工衡反。」</note>
紫淵徑其北。
      <note>[五]文穎曰：「西河（有）穀羅縣有紫澤，
            
         
         西河（有）穀羅縣有紫澤。　景祐、殿本都無上「有」字。
在縣西北，於長安為在北也。」</note>
終始霸產，出入涇渭，
      <note>[六]師古曰：「霸水出藍田谷，西北而入渭。產水亦出藍田谷，北至霸陵入霸。二水終始盡於苑中，不復出也。涇水出安定涇陽頭山，東至陽陵入渭。渭水出隴西首陽縣鳥鼠同穴山，東北至華陰入河。從苑外來，又出苑去也。音牽，又音口見反。」</note>酆鎬潦
</p>
   </div>
   <pb n="2548"/>
   <div>
      <p>
潏，紆餘委蛇，經營其內。
      <note>[七]應劭曰：「潦，流也。潏，涌出聲也。」張揖曰：「豐水出鄠南山（灃）〔豐〕谷，
            
         
         豐水出鄠南山（澧）〔豐〕谷，　景祐本作「豐」。
北入渭。鎬在昆明池北。潦，行潦也。又有潏水，出南山。」晉灼曰：「下言八川，計從丹水以下至潏，除潦為行潦，凡九川。從霸產以下，為數凡七川。潏音決。潏，水涌出聲也。除潦潏下為水，餘適八，下言經營其內，於數則計其外者矣。」師古曰：「應、晉二說皆非也。張言潦為行潦，又失之。潦音牢，亦水名也，出鄠縣西南山潦谷，而北流入於渭。上言左蒼梧，右西極，丹水更其南，紫泉徑其北。皆謂苑外耳。丹水、紫泉非八川數也。霸、產、涇、渭、豐、鎬、潦、潏，是為八川。言經營其內，信則然矣。潏，晉音是也。地里志鄠縣有潏水，北過上林苑入渭，而今之鄠縣則無此水。許慎云『潏水在京兆杜陵』，此即今所謂沈水，從皇子陂西北流經昆明池入渭者也。蓋為字或作水旁穴，與沈字相似，俗人因名沈水乎？將鄠縣潏水今則改名，人不識也？但八川之義，實在於斯耳。」</note>
蕩蕩乎八川分流，相背異態，
      <note>[八]郭璞曰：「變態不同也。」</note>
東西南北，馳騖往來，
      <note>[九]郭璞曰：「言更相錯涉也。」師古曰：「來音盧代反。」</note>
出乎椒丘之闕，
      <note>[一０]服虔曰：「丘名也，兩山俱起，象雙闕者。」</note>
行乎州淤之浦，
      <note>[一一]師古曰：「水中可居者曰州。淤，漫也。浦，水涯也。淤音於庶反。」</note>
徑乎桂林之中，
      <note>[一二]如淳曰：「桂樹之林也。」</note>
過乎泱莽之壄，
      <note>[一三]張揖曰：「山海經所謂『大荒之野』也。」師古曰：「凡言此者，著水流之長遠也。泱音烏朗反。」</note>
汨乎混流，順阿而下，
      <note>[一四]師古曰：「汨，疾貌也。混流，豐流也。曲陵曰阿。汨音于筆反。混音下本反。」</note>
赴隘陿之口，
      <note>[一五]師古曰：「兩岸間相迫近者也。隘音於懈反。陿音狹。」</note>
觸穹石，激堆埼，
      <note>[一六]張揖曰：「穹石，大石也。埼，曲岸頭也。」師古曰：「堆，高阜也，音丁回反。埼音巨依反。」</note>
沸乎暴怒，
      <note>[一七]郭璞曰：「沸，水聲也，音拂。」</note>
洶涌彭湃，
      <note>[一八]師古曰：「洶涌，跳起也。彭湃，相戾也。洶音許勇反。湃音普拜反。」</note>
滭弗宓汨，
      <note>[一九]蘇林曰：「滭音畢。宓音密。」師古曰：「滭弗，盛貌也。宓汨，去疾也。汨音于筆反。」</note>
偪側泌瀄，
      <note>[二０]郭璞曰：「泌瀄音筆櫛。」師古曰：「偪側，相逼也。泌瀄相楔也。偪字與逼同。楔音先結反。」</note>
潢流逆折，轉騰潎洌，
      <note>[二一]孟康曰：「轉騰，相過也。潎洌，相撇也。」師古曰：「潎音匹列反。洌音列。撇又音普結反。」</note>
滂濞沆溉，
      <note>[二二]郭璞曰：「滂音旁。濞音匹祕反。溉音胡慨反。皆水流聲貌。」師古曰：「沆音胡朗反。」</note>
穹隆雲橈，
      <note>[二三]師古曰：「橈，曲也。言水急旋回，如雲之屈曲也。橈音女教反。」</note>
宛潬膠盭，
      <note>[二四]郭璞曰：「憤薄相樛也。」師古曰：「宛音婉。潬音善。盭，古戾字。」</note>
踰波趨浥，涖涖下瀨，
      <note>[二五]郭璞曰：「踰，躍也。浥，窊陷也。涖涖，聲也。」師古曰：「浥音於俠反。涖音利。瀨，疾流也。」</note>
批巖行童擁，奔揚滯沛，
      <note>[二六]師古曰：「批，反擊也。擁，曲隈也。言水觸批巖崖而行童隈曲，則奔揚而滯沛然也。批音步結反。滯音丑制反。沛音普蓋反。」</note>
臨坻注壑，瀺灂霣隊，
      <note>[二七]師古曰：「坻謂水中隆高處也。秦風終南之詩曰『宛在水中坻』。坻音遲，瀺音士咸反。灂音才弱反，又音仕角反。
霣即隕字。隊音直類反。」</note>
沈沈隱隱，砰磅訇礚，
      <note>[二八]師古曰：「砰音普冰反。磅音普萌反。訇音呼宏反。礚音口蓋反。皆水流鼓怒之聲也。」</note>
潏潏淈淈，湁潗鼎沸，
      <note>[二九]郭璞曰：「皆水微轉細涌貌也。淈音骨。湁音勅立反。」師古曰：「潏音決。潗音子入反。言水之流如爨鼎沸也。」</note>
馳波跳沫，汨急漂疾，
      <note>[三０]晉灼曰：「急音華給反。」郭璞曰：「急音許立反。」師古曰：「言水波急馳而白沫跳起，（泪）〔汨〕急然也。
            
         
         （泪）〔汨〕急然也。　景祐、殿、局都本作「汨」，此誤。
汨音于筆反。急，晉、郭二音皆通。漂音匹姚反。」</note>
悠遠長懷，寂漻無聲，
      <note>[三一]郭璞曰：「懷亦歸，變文耳。漻音聊。」師古曰：「言長流安靜。」</note>
肆乎永歸。然後灝溔潢漾，
      <note>[三二]郭璞曰：「皆水無涯際貌。」師古曰：「灝音浩。溔音弋少反。潢音胡廣反。漾音弋丈反。肆，放也。言水放流而長歸也。」</note>
安翔徐佪，
      <note>[三三]郭璞曰：「言運轉也。」</note>
翯乎滈滈，
      <note>[三四]郭璞曰：「水白光貌也。」師古曰：「翯音胡角反。滈音鎬。」</note>
東注大湖，
      <note>[三五]郭璞曰：「大湖在吳縣，尚書所謂震澤也。」</note>
衍溢陂池。
      <note>[三六]郭璞曰：「言湓溢而出也。陂池，江旁小水。」</note>
於是蛟龍赤螭，
      <note>[三七]文穎曰：「龍子為螭。」張揖曰：「赤螭，雌龍也。」如淳曰：「螭，山神也，獸形。」師古曰：「許慎云『离，山神也』，字則單作，螭形若龍，字乃從虫。此作螭，別是一物，既非山神，又非雌龍、龍子，三家之說皆失之。虫音許尾反。」</note>
魚恒魚瞢漸離，
      <note>[三八]李奇曰：「周洛曰鮪，蜀曰魚恒魚瞢，出鞏山穴中，三月遡河上，能度龍門之限，則得為龍矣。漸離，未聞。」師古曰：「魚恒音工鄧反。魚瞢音莫鄧反。」</note>
鰅鰫鰬魠，
      <note>[三九]如淳曰：「鰅音顒。鰬音乾。魠音託。」郭璞曰：「鰫音常容反。鰅魚有文采。鰫似鰱而黑。鰬似鱓。魠，鰔也，一名黃頰。」師古曰：「鰅，如音是也。鰫、鰬、魠，郭說是也。鱓音善。鰔音感也。」</note>
禺禺魼鰨，
      <note>[四０]如淳曰：「魼音去魚反。」晉灼曰：「鰨音奴搨反。」郭璞曰：「禺禺魚皮有毛，黃地黑文。魼，比目魚也，狀似牛脾，細鱗紫色，兩相合乃得行。鰨，鯢魚也，似鮎，有四足，聲如嬰兒。」師古曰：「禺音隅，又音顒。鯢音五奚反。鮎音乃兼反。」</note>
揵鰭掉尾，振鱗奮翼，
      <note>[四一]師古曰：「揵，舉也。鰭，魚背上鬣也。掉，搖也。揵音鉅言反。掉音徒釣反。」</note>
潛處乎深巖。
      <note>[四二]郭璞曰：「隱岸底也。」</note>
魚鼈讙聲，萬物衆夥。
      <note>[四三]師古曰：「讙，譁也。夥，多也。讙音許元反。夥音下果反。」</note>
明月珠子，的皪江靡，
      <note>[四四]應劭曰：「明月珠子生於江中，其光耀乃照於江邊也。」師古曰：「皪音歷。的皪，光貌也。江靡，江邊靡迆之處也。迆音弋爾反。」</note>
蜀石黃石耎，水玉磊砢，
      <note>[四五]張揖曰：「蜀石，石次玉者也。」郭璞曰：「石耎石黃色。水玉，水精也。」師古曰：「石耎音如兗反。磊音洛賄反。砢音洛可反，又音可。」</note>
磷磷爛爛，采色澔汗，
      <note>[四六]郭璞曰：「皆玉石符采映曜也。」師古曰：「磷音。澔音浩。」</note>
叢積乎其中。工鳥鷫鵠鴇，鴐鵞屬玉，
      <note>[四七]張揖曰：「工鳥，大鳥也。」郭璞曰：「鷫，鷫鷞也。鴇似雁而無後指。屬玉似鴨而大，長頸赤目，紫紺色。鷫音肅。鴇音保。」師古曰：「工鳥，古鴻字。鴇卽今俗呼為獨豹者也。豹者，鴇聲之譌耳。鴐音加。屬音之欲反。鷞音霜。」</note>
交精旋目，
      <note>[四八]郭璞曰：「交精似鳧而脚高，有毛冠，辟火災。旋目，未聞也。」師古曰：「今荊郢間有水鳥，大於鷺而短尾，其色紅白。深目，目旁毛皆長而旋，此其旋目乎？」</note>
煩鶩庸渠，
      <note>[四九]郭璞曰：「煩鶩，鴨屬也。庸渠似鳧，灰色而雞脚，一名章渠。鶩音木。」師古曰：「庸渠，即今之水雞也。」</note>
箴疵鵁盧，
      <note>[五０]張揖曰：「箴疪似魚虎而蒼黑色。鵁，么鳥頭鳥也。盧，白雉也。」郭璞曰：「盧，盧兹鳥也。箴音針。」師古曰：「盧，郭說是也。白雉不浮水上。疪音貲。鵁音火交反。么鳥音鳥了反。兹鳥音慈也。」</note>
羣浮乎其上。汎淫氾濫，隨風澹淡，
      <note>[五一]郭璞曰：「皆鳥任風波自縱漂貌。」師古曰：「汎音馮。氾音敷劍反。澹音大覽反。淡音琰。」</note>
與波搖蕩，奄薄水陼，
      <note>[五二]張揖曰：「奄，覆也。草叢生曰薄。」郭璞曰：「薄猶集也。」師古曰：「薄，郭說是也。言奄集陼上而遊戲。」</note>
唼喋菁藻，咀嚼菱藕。
      <note>[五三]張揖曰：「菱，芰也。」郭璞曰：「菁，水草。藻，聚藻也。」師古曰：「唼喋，銜食也。唼音所甲反。喋音丈甲反。咀音才汝反。嚼音才削反。」</note>
      </p>
   </div>
   <pb n="2553"/>
   <div>
      <p>「於是乎崇山矗矗，巃巃崔巍，
      <note>[一]郭璞曰：「皆高峻貌也。巃音籠。巃音才總反。崔音摧。魏音五回反。」師古曰：「巃音總。」</note>
深林巨木，嶄巖參差。
      <note>[二]師古曰：「嶄巖，尖銳貌。參差，不齊也。嶄音士銜反。參音楚林反。差音楚宜反。」</note>
九嵕巀嶭，南山峩峩，
      <note>[三]師古曰：「九嵕山今在醴泉縣界。巀嶭山即今所謂山差峩山也，在三原縣西也。南山，終南山也。峩峩，高貌。嵕音子公反，又音總。巀音。嶭音齧。巀嶭又音在割、五割反。峩音娥。」</note>
巖阤甗錡，山椎崣崛崎，
      <note>[四]張揖曰：「山椎崣，高貌。崛崎，斗絕也。」蘇林曰：「山椎音赬水反。崣音卒鄙反。」郭璞曰：「阤，岸際也，音豸。甗錡，隆屈窊折貌。甗音魚晚反。錡音嶬。崛音掘。崎音倚。山椎音作罪反。崣字作委。」師古曰：「蘇、郭兩說並通。郭音作罪反，又音將水反。」</note>
振溪通谷，蹇產溝瀆，
      <note>[五]張揖曰：「振，拔也。水注川曰溪，注溪曰谷。蹇產，屈折也。」郭璞曰：「自溪及瀆，皆水相通注也。」</note>
谷今呀豁閜，阜陵別隝，
      <note>[六]郭璞曰：「谷今呀豁閜，澗谷之形容也。隝，水中山也。谷今音呼含反。呀音呼加反。閜音呼下反。隝音擣。」師古曰：「大阜曰陵，言阜陵居在水中，各別為隝也。豁音呼活反。」</note>
崴磈嵔廆，丘虛堀礨，
      <note>[七]郭璞曰：「皆其形勢也。崴音於鬼反。磈音魚鬼反。嵔音惡罪反。廆音瘣。虛音墟。堀音窟。礨音磊。」師古曰：「磈又音於虺反。廆音胡賄反。」</note>
隱轔鬱山壘，登降施靡，
      <note>[八]郭璞曰：「隱轔鬱壘，堆壟不平貌。轔音洛盡反。」師古曰：「壘音律。施音弋爾反。施靡，猶連延也。」</note>
陂池貏豸。
      <note>[九]郭璞曰：「陂池，旁穨貌也。陂音皮。貏音衣被之被。」師古曰：「陂又音彼奇反。貏又音彼。」</note>
允溶淫鬻，
      <note>[一０]張揖曰：「水流溪谷之間也。」師古曰：「溶音容。鬻音育。」</note>
散渙夷陸，
      <note>[一一]師古曰：「散渙，分散而渙然也。易曰『風行水上，渙』。夷，平也。廣平曰陸。」</note>
亭皋千里，靡不被築。
      <note>[一二]師古曰：「為亭候於皋隰之中，千里相接，皆築令平也。被音皮義反。」</note>
揜以綠蕙，
      <note>[一三]張揖曰：「掩，覆也。綠，王芻也。蕙，薰草也。」師古曰：「綠蕙，言蕙草色綠耳，非王芻也。」</note>
被以江離，糅以蘼蕪，雜以留夷。
      <note>[一四]張揖曰：「留夷，新夷也。」師古曰：「留夷，香草也，非新夷。新夷乃樹耳。」</note>
布結縷，
      <note>[一五]師古曰：「結縷蔓生，著地之處皆生細根，如綫相結，故名結縷，今俗呼鼓箏草。兩幼童對銜之，手鼓中央，則聲如箏也，因以名云。」</note>
攢戾莎，
      <note>[一六]師古曰：「攢，聚也。戾莎，言莎草相交戾也。攢音材官反。」</note>
揭車衡蘭，
      <note>[一七]應劭曰：「揭車一名乞輿，香草也。」師古曰：「揭音巨列反。乞音乞。」</note>
稾本射干，
      <note>[一八]師古曰：「稾本，草類白芷，根似芎藭。射干，即烏扇耳。射音弋舍反。」</note>
茈薑蘘荷，
      <note>[一九]如淳曰：「茈薑，薑上齊也。」師古曰：「薑之息生者，連其株本，則紫色也。蘘荷，蒪苴也，根旁生笋，可以為葅，又治蠱毒。茈音紫。蘘音人羊反。」</note>
葴持若蓀，
      <note>[二０]如淳曰：「葴音鍼。」張揖曰：「葴持闕。若，杜若也。蓀，香草也。」師古曰：「葴，寒漿也。持當為符，字之誤耳。符，鬼目也。杜若苗頗類薑，而為椶葉之狀。今流俗書本持字或作橙，非也。後人妄改耳。其下乃言黃甘橙榛，此無橙也。葴音之林反。蓀音孫。」</note>
鮮支黃礫，
      <note>[二一]師古曰：「鮮支，即今支子樹也。黃礫，今用染者黃屑之木也。二者雖非草類，既云延曼太原，或者賦雜言之耳。」</note>
蔣芧青薠，
      <note>[二二]張揖曰：「蔣，菰也。芧，三稜也。」郭璞曰：「芧音杼。」師古曰：「蔣音將。芧音丈與反。」</note>
布濩閎澤，延曼太原，
      <note>[二三]郭璞曰：「布濩猶布露也。」師古曰：「閎亦大也。濩音護。延音弋戰反。」</note>
離靡廣衍，
      <note>[二四]師古曰：「離靡，謂相連不絕也。衍，布也。離音力爾反。」</note>
應風披靡，吐芳揚烈，
      <note>[二五]師古曰：「烈，酷烈之氣也。披音丕蟻反。」</note>
郁郁菲菲，衆香發越，
      <note>[二六]郭璞曰：「香氣射散也。菲音妃。」</note>
肸蠁布寫，晻薆咇茀。
      <note>[二七]師古曰：「肸蠁，盛作也。寫，吐也。晻薆咇茀，皆芳香意也。肸音許乙反。蠁音響。晻音奄，又音烏感反。薆音
愛。咇音步必反。茀音勃。薆字或作隱也。」</note>
      </p>
   </div>
   <pb n="2556"/>
   <div>
      <p>「於是乎周覽氾觀，
      <note>[一]師古曰：「氾，普也，音敷劍反。」</note>
縝紛軋芴，
      <note>[二]孟康曰：「縝紛，衆盛也。軋芴，緻密也。」師古曰：「縝音丑人反。軋音於黠反。芴音勿。」</note>
芒芒怳忽，
      <note>[三]郭璞曰：「言眼亂也。」師古曰：「芒音莫郎反。」</note>
視之無端，察之無涯。
      <note>[四]師古曰：「涯，畔也，音儀。」</note>
日出東沼，入虖西陂。
      <note>[五]張揖曰：「朝出苑之東池，莫入於苑西陂中也。」</note>
其南則隆冬生長，涌水躍波；
      <note>[六]師古曰：「言其土地氣溫，經冬草木不死，水不凍。」</note>
其獸則庸旄貘犛，沈牛麈麋，
      <note>[七]張揖曰：「旄，旄牛，其狀如牛而四節毛。犛牛黑色，出西南徼外。沈牛，水牛也，能沈沒水中。麈似鹿而大。」郭璞曰：「庸牛，領有肉堆。貘似熊，庳脚銳鬐，骨無髓，食銅鐵。貘音貃，犛音貍。」師古曰：「庸牛即今之犎牛也。旄牛即今所謂偏牛者也。犛牛即今之貓牛者也。犛字又音茅。麈音主。」</note>
赤首圜題，窮奇象犀。
      <note>[八]張揖曰：「題，額也。窮奇狀如牛而蝟毛，其音如嗥狗，食人。」師古曰：「象，大獸也，長鼻，牙長一丈。犀頭似豬，一角在鼻，一角在額前。」</note>
其北則盛夏含凍裂地，涉冰揭河；
      <note>[九]師古曰：「言其土地氣寒，當暑凝凍，地為之裂，故涉冰而渡河也。揭，搴衣也。詩邶風匏有苦葉之篇曰『深則厲，淺則揭』，揭音丘例反。」</note>
其獸則麒麟角端，騊駼橐駝，
      <note>[一０]張揖曰：「雄曰麒，雌曰麟，其狀麋身牛尾，狼題一角，角端似牛，其角可以為弓。」郭璞曰：「麒似麟而無角，角端似豬，角在鼻上，中作弓。」師古曰：「麒麟角端，郭說是也。橐駝者，言其可負橐囊而駝物，故以名云。」</note>
蛩蛩驒騱，駃騠驢馬羸。
      <note>[一一]郭璞曰：「驒騱，駏驉類也。駃騠生三日而超其母。驒音顛。騱音奚。駃音決。騠音提。」</note>
      </p>
   </div>
   <pb n="2557"/>
   <div>
      <p>「於是乎離宮別館，彌山跨谷，
      <note>[一]師古曰：「彌，滿也。跨猶騎也。」</note>
高廊四注，重坐曲閣，
      <note>[二]師古曰：「廊，堂下四周屋也。重坐，謂增室也。曲閣，閣之屈曲相連者也。」</note>
華榱璧璫，輦道纚屬，
      <note>[三]師古曰：「榱，椽也。華謂彫畫之也。璧璫，以玉為椽頭，當即所謂璇題玉題者也。一曰以玉飾瓦之當也。輦道，謂閣道可以乘輦而行者也。纚屬，纚迤相連屬也。纚音力爾反。屬音之欲反。」</note>
步櫩二周流，長途中宿。
      <note>[四]師古曰：「步櫩，言其下可行步，即今之步廊也。謂其途長遠，雖經日行之，尚不能達，故中道而宿也。」</note>
夷嵕築堂，絫臺增成，
      <note>[五]師古曰：「夷，平也。山之高聚者曰嵕。絫，古累字。言平山而築堂於其上為累臺也。增，重也，一重為一成也。嵕音子公反。」</note>
巖突洞房。
      <note>[六]師古曰：「於巖穴底為室，若竈突然，潛通臺上。」</note>
頫杳眇而無見，仰●橑而捫天，
      <note>[七]師古曰：「頫，古俯字也。杳眇，視遠貌。●，古攀字也。橑，椽也。捫，摸也。言臺榭之高，有升上之者，俯視則不見地，仰攀其椽可以摸天也。橑音老。捫音門。」</note>
奔星更於閨闥，宛虹拖於楯軒。
      <note>[八]師古曰：「奔星，流星也。更，歷也。閨闥，宮中小門也。宛虹，曲屈之虹也。拖謂申加於上也。楯軒，軒之蘭板也。並言室宇之高，故星虹得經加之也。更音工衡反。虹音紅。拖音吐賀反，又（言）〔音〕徒可反。」
            
         
         又（言）〔音〕徒可反。　殿、局本都作「音」，此誤。　景祐本無「音」字。
      </note>
青龍蚴蟉於東箱，象輿婉僤於西清，
      <note>[九]師古曰：「象輿，瑞應車也。西清者，西箱清靜之處也。蚴蟉、婉僤，皆行動之貌。蚴音一糾反。蟉音力糾反。僤音善。」</note>
靈圉燕於閒館，
      <note>[一０]張揖曰：「靈圉，衆仙號也。」師古曰：「閒讀曰閑。」</note>
偓佺之倫暴於南榮，
      <note>[一一]郭璞曰：「偓佺，仙人也，食松子而眼方。暴謂偃臥日中也。榮，屋南檐也。偓音握。佺音銓。」</note>
醴泉涌於清室，通川過於中庭。
      <note>[一二]師古曰：「醴泉，瑞水，味甘如醴，言於室中涌出，而通流為川，從中庭而過也。」</note>
磐石裖崖，
      <note>[一三]孟康曰：「裖，石致也。崖，廉也。以石致川之廉也。」師古曰：「裖石並音之忍反。致音直二反。謂重密而累積。」</note>
嶔巖倚傾，
      <note>[一四]郭璞曰：「嶔巖，欹貌。」師古曰：「嶔音口銜反。倚音於綺反。」</note>
嵯峨山集山業，刻削崢嶸，
      <note>[一五]蘇林曰：「削音肖峻之肖。崢音儕爭反。嶸音戶抨反。」郭璞曰：「言自然若彫刻也。山集音昨盍反。山業音五盍反。」師古曰：「直言刻削耳，非云峭峻。郭說是也。山集音捷。山業音業。」</note>
玫瑰碧琳，珊瑚叢生，
      <note>[一六]郭璞曰：「珊瑚生水底石邊，大者（可）〔樹〕高三尺餘，
            
         
         大者（可）〔樹〕高三尺餘，　景祐、殿本都作「樹」。
枝格交錯，無有葉。」</note>
珉玉旁唐，玢豳文磷，
      <note>[一七]蘇林曰：「玢音分。」郭璞曰：「旁唐言盤礴。玢豳，文理貌。」師古曰：「旁唐，文石也。唐字本作碭，言珉玉及石並玢豳也。玢音彼旻反。豳又音彼閑反。」</note>
赤瑕駁犖，雜其間，
      <note>[一八]張揖曰：「赤瑕，赤玉也。」郭璞曰：「言雜廁崖石中。駁犖，采點也。犖音洛角反。」</note>
鼂采琬琰，和氏出焉。
      <note>[一九]晉灼曰：「鼂采闕。」師古曰：「鼂，古朝字也。朝采者，美玉每旦有白虹之氣，光采上出，故名朝采，猶言夜光之璧矣。琬琰，美玉名。和氏之璧，卞和所得，亦美玉也。言今皆出於上林。」</note>
      </p>
   </div>
   <pb n="2559"/>
   <div>
      <p>「於是乎盧橘夏孰，
      <note>[一]應劭曰：「伊尹書曰『箕山之東，青馬之所，有盧橘夏孰』。」晉灼曰：「此雖賦上林，博引異方珍奇，不係於一也。」師古曰：「盧，黑色也。」</note>
黃甘橙楱，
      <note>[二]郭璞曰：「黃甘，橘屬而味精。楱亦橘之類也，音湊。」張揖曰：「楱，小橘也，出武陵。」師古曰：「橙即柚也，音丈耕
反。」</note>
枇杷橪柿，亭柰厚朴，
      <note>[三]張揖曰：「枇杷似斛樹，長葉，子若杏。橪，橪支，香草也。亭，山梨也。厚朴，藥名也。」郭璞曰：「橪支木也。」師古曰：「此二句總論樹木，不得雜以香草也。橪，郭說得之。朴，木皮也。此藥以皮為用，而皮厚，故呼厚朴云。橪音煙。朴音匹角反。」</note>
梬棗楊梅，
      <note>[四]張揖曰：「楊梅，其實似穀子而有核，其味酢，出江南也。」</note>
櫻桃蒲陶，
      <note>[五]師古曰：「櫻桃，即今之朱櫻也。禮記謂含桃，爾雅謂之荊桃。櫻音於耕反。」</note>
隱夫薁棣，
      <note>[六]師古曰：「隱夫未詳。薁即今之郁李也。棣，今之山櫻桃。薁音於六反。棣音（徙）〔徒〕計反。」
            
         
         棣音（徙）〔徒〕計反。　景祐、殿本都作「徒」，此誤。
      </note>
荅遝離支，
      <note>[七]張揖曰：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，味甘多酢少。」師古曰：「遝音沓。離音力智反。」</note>
羅乎後宮，列乎北園，貤丘陵，下平原，
      <note>[八]師古曰：「貤猶延也，一曰次第而重也。貤音弋豉反。」</note>
揚翠葉，扤紫莖，
      <note>[九]師古曰：「扤，搖也，音兀。」</note>
發紅華，垂朱榮，煌煌扈扈，照曜鉅野。
      <note>[一０]師古曰：「言其光采之盛也。鉅野，大野。煌音皇。」</note>
沙棠櫟櫧，
      <note>[一一]張揖曰：「沙棠，狀如棠，黃華赤實，其味似李，無核。呂氏春秋曰『果之美者，沙棠之實』。櫟，果名也。櫧似柃，葉冬不落。」應劭曰：「櫟，采木也。」郭璞曰：「櫧似采柔。」師古曰：「櫟非果名，又非采木之櫟，蓋木蓼也，葉辛，初生可食。櫟音歷。櫧音諸。柃音零。采音菜。柔音食諸反。」</note>
華楓枰櫨，
      <note>[一二]師古曰：「華即今之皮貼弓者也。楓樹脂可為香，今之楓膠香也。爾雅云一名欇欇。枰即平仲木也。櫨，今黃櫨木也。華音胡化反。楓音風。枰音平。櫨音盧。」</note>
留落胥邪，仁頻并閭，
      <note>[一三]張揖曰：「并閭，椶也。」郭璞曰：「落，檴也，中作器素。胥邪似并閭，皮可作索。」師古曰：「仁頻即賓桹也。頻字或作賓。胥音先余反。邪音弋奢反。檴音鑊。」</note>
欃檀木蘭，
      <note>[一四]孟康曰：「欃檀，檀別名。」郭璞曰：「欃音讒。」</note>
豫章女貞，
      <note>[一五]師古曰：「女貞樹冬夏常青，未嘗凋落，若有節操，故以名焉。」</note>
長千仞，大連抱，
      <note>[一六]師古曰：「八尺曰仞。連抱者，言非一人所抱。」</note>
夸條直暢，實葉葰楙，
      <note>[一七]郭璞曰：「夸，張布也。」張揖曰：「葰，甬也。」師古曰：「暢，通也，通謂上下相稱也。葰音峻。楙，古茂字也。甬音踊。」</note>
攢立叢倚，連卷欐佹，
      <note>[一八]師古曰：「攢立，聚立也。叢倚，相倚也。連卷，屈曲也。欐佹，支柱也。倚音於綺反。卷音丘專反，又音巨專反。欐音力爾反。佹音詭。」</note>
崔錯癹骫，
      <note>[一九]師古曰：「崔錯，交雜也。癹委，蟠戾也。崔音千賄反。癹音步葛反。骫，古委字。」</note>
坑衡閜砢，
      <note>[二０]師古曰：「坑衡，徑直貌也。閜砢，相扶持也。坑音口庚反。閜音烏可反。砢音來可反。坑字或作抗，言樹之支幹相抗爭衡也。其義兩通。」</note>
垂條扶疏，落英幡纚，
      <note>[二一]師古曰：「扶疏，四布也。英謂華也。幡纚，飛揚貌也。纚音山爾反。」</note>
紛溶萷蔘，猗柅從風，
      <note>[二二]郭璞曰：「紛溶萷蔘，支竦擢也。猗柅猶阿冉也。萷音蕭。蔘音森。猗音於氏反。柅音諾氏反。」師古曰：「溶音容。萷亦音山交反。」</note>
藰莅芔歙，
      <note>[二三]師古曰：「林木鼓動之聲也。藰音劉。莅音利。芔，古卉字也，音諱。歙音翕。」</note>
蓋象金石之聲，管籥之音。
      <note>[二四]師古曰：「金石，謂鐘磬也。管長一尺，圍一寸，六孔無底，籥三孔，並以竹為之。」</note>
柴池茈虒，旋還乎後宮，
      <note>[二五]如淳曰：「茈音此。虒音豸。」張揖曰：「柴池，參差也。茈虒，不齊也。」郭璞曰：「柴音差。還，還繞也，音宦。」</note>
雜襲絫輯，
      <note>[二六]師古曰：「雜襲，相因也。絫輯，重積也。絫，古累字。輯與集同。」</note>
被山緣谷，循阪下隰，
      <note>[二七]師古曰：「循，順也。下溼曰隰。」</note>
視之無端，究之亡窮。</p>
   </div>
   <pb n="2562"/>
   <div>
      <p>「於是乎玄猨素雌，蜼玃飛蠝，
      <note>[一]張揖曰：「蜼如母猴，卬鼻而長尾。玃似彌猴而大。飛蠝，飛鼠也，其狀如兔而鼠首，以其冉頁飛。」郭璞曰：「蠝，鼯鼠也，毛紫赤色，飛且生，一名飛生。蜼音贈遺之遺。蠝音誄。」師古曰：「玄猨素雌，言猨之雄者玄黑而雌者白素也。爾雅曰『玃父善顧』也。玃音钁。鼯音吾。」</note>
蛭蜩玃蝚，
      <note>[二]如淳曰：「蛭音質。」張揖曰：「蛭，蟣也。蜩，蟬也。玃蝚，彌猴也。」師古曰：「方言獸屬，而引蛭蟣水蟲，又及蜩蟬，乖於事類，如說非也，但未詳是何獸耳。蝚音乃高反，又音柔，即今所謂戎皮為鞌褥者也。戎音柔，聲之轉耳，非彌猴也。」</note>
獑胡豰蛫，
      <note>[三]張揖曰：「獑胡似彌猴，頭上有髦，要以後黑。豰，白狐子也。」郭璞曰：「豰似鼬而大，要以後黃，一名黃要，食彌猴。蛫未聞也。獑音讒。豰音呼穀反。蛫音詭。」師古曰：「豰，郭說是也。」</note>
棲息乎其間。長嘯哀鳴，翩幡互經，
      <note>[四]郭璞曰：「互經，互相經過也。」</note>
夭蟜枝格，偃蹇杪顛，
      <note>[五]郭璞曰：「皆猨猴在樹共戲姿態也。夭蟜，頻申也。」師古曰：「杪顛，枝上端也。蟜音矯。杪音眇。」</note>
隃絕梁，騰殊榛，
      <note>[六]師古曰：「絕梁，謂正絕水無橋梁也。殊榛，特立株枿也。言超度無梁之水，而跳上株枿之上也。隃字與踰同。榛音仕人反。枿音五曷反。」</note>
捷垂條，掉希間，
      <note>[七]張揖曰：「捷持縣垂之條，掉往著稀疏無支之間也。」師古曰：「掉音徒釣反。」</note>
牢落陸離，爛漫遠遷。
      <note>[八]師古曰：「言其聚散不恆，雜亂移徙也。」</note>
      </p>
   </div>
   <pb n="2563"/>
   <div>
      <p>「若此者數百千處，娛游往來，宮宿館舍，
      <note>[一]師古曰：「娛，戲也。戲音許其反。」</note>
庖廚不徙，後宮不移，百官備具。
      <note>[二]師古曰：「言所在之處供具皆足也。」</note>
      </p>
   </div>
   <div>
      <p>「於是乎背秋涉冬，天子校獵。
      <note>[一]李奇曰：「以五校兵出獵也。」師古曰：「李說非也。校獵者，以木相貫穿，總為闌校，遮止禽獸而獵取之。說者或以為周官校人掌田獵之馬，因云校獵，亦失其義。養馬稱校人者，謂以為闌校以養馬耳，故呼為閑也。事具周禮，
非以獵馬故稱校人。」</note>
乘鏤象，六玉虯，
      <note>[二]張揖曰：「鏤象，象路也，以象牙疏鏤其車輅。六玉虯，謂駕六馬，以玉飾其鑣勒，有似玉虯。龍子有角曰虯。」</note>
拖蜺旌，
      <note>[三]張揖曰：「析羽毛，染以五采，綴以縷為旌，有似虹蜺之氣也。」師古曰：「拖音土賀反，又音徒可反。」</note>
靡雲旗，
      <note>[四]張揖曰：「畫熊虎於旒為旗，似雲氣。」</note>
前皮軒，後道游；
      <note>[五]文穎曰：「皮軒，以虎皮飾車。天子出，道車五乘，游車九乘，在乘輿車前，賦頌為偶辭耳。」師古曰：「文說非也。言皮軒最居前，而道游次皮軒之後耳，非謂在乘輿之後也。皮軒之上以赤皮為重蓋，今此制尚存，又非猛獸之皮用飾車也。道讀曰導。」</note>
孫叔奉轡，衞公參乘，
      <note>[六]鄭氏曰：「孫叔者，太僕公孫賀也，字子叔。衞公者，大將軍衞青也。大駕，太僕御，大將軍參乘。」師古曰：「參乘，在車之右也。解具在文紀也。」</note>
扈從橫行，出乎四校之中。
      <note>[七]文穎曰：「凡五校，今言四者，一校中隨天子乘輿也。」師古曰：「此說又非也。四校者，闌校之四面也。言其跋扈縱恣而行，出於校之四外也。」</note>
鼓嚴簿，縱獵者，
      <note>[八]孟康曰：「鼓嚴，嚴鼓也。簿，鹵簿也。」師古曰：「縱，放也。簿音步戶反。」</note>
江河為阹，泰山為櫓，
      <note>[九]蘇林曰：「阹，獵者圜陳遮禽獸也。」張揖曰：「櫓，大盾，以為翳也。」郭璞曰：「櫓，望樓也。因山谷遮禽獸為阹。」師古曰：「因江河以遮禽，登泰山而望獲，言田獵之廣遠耳。郭說是也。阹音（怯）〔袪〕。」
            
         
         阹音（怯）〔袪〕。　景祐、殿本都作「袪」。　王先謙說作「袪」是。
      </note>
車騎靁起，殷天動地，
      <note>[一０]郭璞曰：「殷猶震也。」師古曰：「靁，古雷字也。殷音隱。」</note>
先後陸離，離散別追，
      <note>[一一]師古曰：「陸離，分散也。言各有所追逐也。追合韻音竹遂反。」</note>
淫淫裔裔，緣陵流澤，雲布雨施。
      <note>[一二]郭璞曰：「言徧山野也。」</note>
生貔豹，搏豺狼，
      <note>[一三]郭璞曰：「貔，執夷，虎屬也，音毗。」師古曰：「貔豹二物，皆猛獸也。生謂生取之也。搏，擊也。」</note>
手熊羆，足壄羊。
      <note>[一四]張揖曰：「熊，犬身人足，黑色。羆如熊，黃白色。壄羊，麢羊也，似羊而青。」師古曰：「壄羊，今之所謂山羊也，非麢羊矣。手，言手擊殺之。足謂蹵蹈而獲之。」</note>
蒙鶡蘇，
      <note>[一五]孟康曰：「鶡，鶡尾也。蘇，析羽也。」張揖曰：「鶡似雉，鬬死不卻。」郭璞曰：「蒙其尾為帽也。鶡音曷。」</note>
絝白虎，
      <note>[一六]張揖曰：「著白虎文絝也。」師古曰：「絝，古袴字。」</note>
被斑文，
      <note>[一七]師古曰：「被謂衣著之也。斑文，亦貙豹之皮也。被音皮義反。」</note>
跨壄馬，
      <note>[一八]師古曰：「騎之也。」</note>
陵三嵕之危，
      <note>[一九]師古曰：「陵，上也。三嵕，三聚之山也。」</note>
下磧歷之坻，
      <note>[二０]師古曰：「磧歷，沙石之貌也。坻，水中高處也。磧音千狄反。坻音遲。」</note>
徑峻赴險，越壑厲水。
      <note>[二一]師古曰：「厲，以衣度也。」</note>
推蜚廉，弄解廌，
      <note>[二二]郭璞曰：「飛廉，龍雀也，鳥身鹿頭。」張揖曰：「解廌似鹿而一角，人君刑罰得中則生於朝廷，主觸不直者，可得而弄也。」師古曰：「推亦謂弄之也，其字從手。今流俗讀作椎擊之椎，失其義矣。解音蟹。廌音丈介反。」</note>
格蝦蛤，鋋猛氏，
      <note>[二三]孟康曰：「蝦蛤、猛氏，皆獸名也。」郭璞曰：「今蜀中有獸，狀似熊而小，毛淺有光澤，名猛氏。」師古曰：「鋋，鐵把短矛也。蝦音遐。蛤音閤。鋋音蟬。」</note>
絹要褭，射封豕。
      <note>[二四]張揖曰：「要褭，馬金（啄）〔喙〕赤色，
            
         
         馬金（啄）〔喙〕赤色，　殿、局本都作「喙」。　王先謙說作「喙」是。
一日行萬里者。」郭璞曰：「封豕，大豬也。要褭音窈嫋。」師古曰：「罥謂羅繫之也，音工犬反。」</note>
箭不苟害，解脰陷腦；弓不虛發，應聲而倒。
      <note>[二五]張揖曰：「脰，項也。」師古曰：「言射必命中，非詭遇也。脰音豆。」</note>
      </p>
   </div>
   <pb n="2566"/>
   <div>
      <p>「於是乘輿弭節徘徊，翱翔往來，
      <note>[一]郭璞曰：「言周旋也。」</note>
睨部曲之進退，覽將帥之變態。
      <note>[二]師古曰：「睨，視也。部曲，解在李廣傳。睨音五計反。」</note>
然後侵淫促節，
      <note>[三]郭璞曰：「言短驅也。」</note>
儵敻遠去，
      <note>[四]師古曰：「儵然敻然，疾遠貌。」</note>
流離輕禽，蹵履狡獸，
      <note>[五]師古曰：「流離，困苦之也。」</note>
車惠白鹿，捷狡菟。
      <note>[六]郭璞曰：「狡菟健跳，故捷取之也。」</note>
軼赤電，遺光耀，
      <note>[七]張揖曰：「軼，過也。」郭璞曰：「皆妖氣為變怪者，遊光之屬。」</note>
追怪物，出宇宙，
      <note>[八]張揖曰：「怪物，奇禽也。天地四方曰宇，古往今來曰宙。」師古曰：「張說宙，非也。許氏說文解字云『宙，舟輿所極覆也』。」</note>
彎蕃弱，滿白羽，
      <note>[九]文穎曰：「彎，牽也。蕃弱，夏后氏之良（工）〔弓〕名。
            
         
         蕃弱，夏后氏之良（工）〔弓〕名。　景祐、殿、局本都作「弓」，此誤。
引弓盡箭鏑為滿。以白羽羽箭，故言白羽也。」師古曰：「彎音烏還反。蕃音扶元反。」</note>
射游梟，櫟蜚遽。
      <note>[一０]張揖曰：「梟，惡鳥，故射之也。櫟，梢也。飛遽，天上神獸也，鹿頭而龍身。」郭璞曰：「梟，梟羊也，似人長脣，被
髮食人。」師古曰：「梟，郭說近是矣，非謂惡鳥之梟也。櫟音洛。遽音鉅。」</note>
擇肉而后發，先中而命處，
      <note>[一一]郭璞曰：「言必如所志者也。」</note>
弦矢分，蓺殪仆。
      <note>[一二]文穎曰：「所射準的為蓺，一發（矢）〔死〕為殪。」
            
         
         一發（矢）〔死〕為殪。　景祐、殿、局本都作「死」，此誤。
郭璞曰：「仆，斃也。殪音翳。仆音赴。」師古曰：「言弦矢適分，則殪死而赴，如射蓺也。蓺謂射的，即今之垛上厥木也。蓺讀與藝同，字亦作臬，音魚列反。」</note>
      </p>
   </div>
   <pb n="2567"/>
   <div>
      <p>「然後揚節而上浮，
      <note>[一]郭璞曰：「言騰遊也。」</note>
陵驚風，歷駭猋，
      <note>[二]師古曰：「猋謂疾風從下而上也，音必遙反。」</note>
乘虛亡，與神俱，
      <note>[三]張揖曰：「虛無廖廓，與元通靈，言其所乘氣之高，故能出飛鳥之上而與神俱也。」</note>
藺玄鶴，亂昆雞，
      <note>[四]張揖曰：「昆雞似鶴，黃白色。」郭璞曰：「亂者，言亂其行伍也。」</note>
遒孔鸞，促鵕義鳥，
      <note>[五]郭璞曰：「遒、促，皆迫捕之也。」師古曰：「遒音材由反。」</note>
拂翳鳥，
      <note>[六]張揖曰：「山海經曰九疑之山有五采之鳥，名曰翳鳥也。」</note>
捎鳳凰，
      <note>[七]師古曰：「捎音山交反。」</note>
捷鵷鶵，揜焦明。
      <note>[八]張揖曰：「焦明似鳳，西方之鳥也。」</note>
      </p>
   </div>
   <div>
      <p>「道盡塗殫，迴車而還。消乎襄羊，降集乎北紘，
      <note>[一]張揖曰：「淮南子云九州之外曰八澤，八澤之外乃有八紘，北方之紘曰委羽。」郭璞曰：「襄羊猶彷徉也。」師古曰：「紘音宏。」</note>
率乎直指，
      <note>[二]師古曰：「率然直去意。」</note>
揜乎反鄉，
      <note>[三]師古曰：「揜然疾歸貌。」</note>
蹷石關，歷封巒，過支隹鵲，望露寒，
      <note>[四]張揖曰：「此四觀武帝建元中作，在雲陽甘泉宮外。」師古曰：「蹷，蹋；歷，經也。蹷音鉅月反。巒音鸞。支隹音支。」</note>
下堂棃，息宜春，
      <note>[五]張揖曰：「堂棃，宮名，在雲陽東南三十里。」師古曰：「宜春，宮名，在杜縣東，卽今曲江池是其處也。」</note>
西馳宣曲，
      <note>[六]張揖曰：「宣曲，宮名也，在昆明池西。」</note>
濯鷁牛首，
      <note>[七]張揖曰：「牛首，池名也，在上林苑西頭。」師古曰：「濯者，所以刺船也。鷁即鷁首之舟也。濯音直孝反。」</note>
      </p>
   </div>
   <pb n="2568"/>
   <div>
      <p>
登龍臺，
      <note>[八]張揖曰：「觀名也，在豐水西北，近渭。」</note>
掩細柳，
      <note>[九]郭璞曰：「觀名也，在昆明池南也。」</note>
觀士大夫之勤略，
      <note>[一０]師古曰：「略，智略也。觀士之勤，大夫之略也。」</note>
鈞獵者之所得獲。
      <note>[一一]郭璞曰：「平其多少也。」</note>
徒車之所閵轢，
      <note>[一二]郭璞曰：「徒，步也。閵，踐也。轢，輾也，音來各反。」師古曰：「輾音女展反。」</note>
騎之所蹂若，人之所蹈藉，
      <note>[一三]師古曰：「蹂若，謂踐蹋也。蹂音人九反。」</note>
與其窮極倦几，驚憚讋伏，
      <note>[一四]郭璞曰：「窮極倦几，疲憊也。驚憚讋伏，讋怖不動貌。」師古曰：「几音劇。憚音丁曷反。讋音之涉反。」</note>
不被創刃而死者，它它藉藉，
      <note>[一五]郭璞曰：「言交橫也。」師古曰：「它音徒何反。」</note>
填阬滿谷，掩平彌澤。
      <note>[一六]師古曰：「平，平原也。彌亦滿也。」</note>
      </p>
   </div>
   <pb n="2569"/>
   <div>
      <p>「於是乎游戲懈怠，置酒乎顥天之臺，
      <note>[一]張揖曰：「臺高上干皓天也。」師古曰：「顥音胡考反。」</note>
張樂乎膠葛之禹，
      <note>[二]郭璞曰：「言曠遠深貌也。」</note>
撞千石之鐘，
      <note>[三]張揖曰：「千石，十二萬斤也。」</note>
立萬石之虡，
      <note>[四]師古曰：「虡，獸名也。立一百二十萬斤之虡以縣鐘也。」</note>
建翠華之旗，樹靈鼉之鼓，
      <note>[五]師古曰：「翠華之旗，以翠羽為旗上葆也。靈鼉之鼓，以鼉皮為鼓。鼉音徒河反，又音徒丹反。」</note>
奏陶唐氏之舞，
      <note>[六]郭璞曰：「陶唐，堯有天下號也。」如淳曰：「舞咸池。」師古曰：「二家之說皆非也。陶唐當為陰康，傳寫字誤耳。
古今人表有葛天氏，陰康氏、呂氏春秋曰：『昔陰康氏之始，陰多滯伏湛積，陽道壅塞，不行其序，民氣鬱閼，筋骨縮栗不達，故作為舞以宣導之。』高誘亦誤解云『陶唐，堯有天下之號也』。案呂氏說陰康之後，方一一歷言黃帝、顓頊、帝嚳，乃及堯、舜作樂之本，皆有次第，豈再陳堯而錯亂其序乎？蓋誘不視古今人表，妄改易呂氏本文。」</note>
聽葛天氏之歌，
      <note>[七]張揖曰：「葛天氏，三皇時君號也。其樂三人持牛尾投足以歌八曲：一曰戴民，二曰玄鳥，三曰育草木，四曰奮五穀，五曰敬天常，六曰徹帝功，七曰依地德，八曰總禽獸之極。」師古曰：「張說八曲是也。其事亦見呂氏春秋。張云三皇時君，失之矣。」</note>
千人倡，萬人和
      <note>[八]師古曰：「倡讀曰唱。」</note>
山陵為之震動，川谷為之蕩波。
      <note>[九]郭璞曰：「波浪起也。」</note>
巴俞宋蔡，淮南干遮，
      <note>[一０]師古曰：「巴俞之人剛勇好舞，初高祖用之，克平三秦，美其功力，後使樂府習之，因名巴俞舞也。宋蔡，二國名。淮南，地名，干遮，曲名也。」</note>
文成顛歌，
      <note>[一一]文穎曰：「文成，遼西縣名也。其縣人善歌。顛，益州顛縣，其民能作西南夷歌也。」師古曰：「顛即滇字也，其音則同耳。」</note>
族居遞奏，金鼓迭起，
      <note>[一二]師古曰：「族，聚也。聚居而遞奏也。金，鐘也。鐘之與鼓，亦互起也。迭音徒結反。」</note>
鏗鎗闛鞈，洞心駭耳。
      <note>[一三]師古曰：「鏗鎗，金聲也。闛鞈，鼓音也。洞，徹也。駭，驚也。鏗音口耕反。鎗音切衡反。闛音託郎反。鞈音榻。」</note>
荊吳鄭衞之聲，
      <note>[一四]郭璞曰：「皆淫哇之聲。」</note>
韶濩武象之樂，
      <note>[一五]文穎曰：「韶，舜樂也。濩，湯樂也。武，武王樂也。」張揖曰：「象，周公樂也。南人服象，為虐於夷，成王命周公以兵追之，至於海南，乃為三象樂也。」</note>
陰淫案衍之音，
      <note>[一六]郭璞曰：「流湎曲也。」師古曰：「衍音弋戰反。」</note>
鄢郢繽紛，激楚結風，
      <note>[一七]李奇曰：「鄢，今宜城縣也。郢，楚都也。繽紛，舞貌也。」郭璞曰：「激楚，歌曲也。」師古曰：「結風，亦曲名也。繽音匹人反。」</note>
俳優侏儒，狄鞮之倡，
      <note>[一八]張揖曰：「狄鞮，西方譯名。」郭璞曰：「西戎樂名也。」師古曰：「俳優侏儒，倡樂可狎玩者也。狄鞮，郭說是也。鞮音丁奚反。」</note>
所以娛耳目樂心意者，麗靡爛漫於前，
      <note>[一九]郭璞曰：「言恣所觀也。」</note>
靡曼美色於後。
      <note>[二０]張揖曰：「靡，細也。曼，澤也。」</note>
      </p>
   </div>
   <pb n="2571"/>
   <div>
      <p>「若夫青琴虙妃之徒，
      <note>[一]伏儼曰：「青琴，古神女也。」文穎曰：「虙妃，洛水之神女也。」師古曰：「虙讀與伏字同，字本作虙也。」</note>
絕殊離俗，
      <note>[二]郭璞曰：「世無雙也。」</note>
妖冶閑都，靚莊刻飾，便嬛繛約，
      <note>[三]郭璞曰：「靚莊，粉白黛黑也。刻，刻畫鬋鬢也。便嬛，輕麗也。繛約，婉約也。嬛音翾。靚音淨。」師古曰：「妖
冶，美好也。閑都，雅麗也。繛音綽。」</note>
柔橈女厂大女厂大，嫵媚孅弱，
      <note>[四]師古曰：「橈，動曲也。女厂大女厂大，柔屈貌也。纖，細也。細弱總謂骨體也。橈音女教反。女厂大音於圓反。嫵音武。女韯即纖字耳。」</note>
曳獨繭之褕袣，眇閻易以恤削，
      <note>[五]張揖曰：「褕，襜褕也。袣，褏也。」郭璞曰：「獨繭，一繭絲也。閻易，衣長貌也。恤削，言如刻畫作之也。」師古曰：「褕音踰。袣音曳。易，弋示反。」</note>
便姍嫳屑，與世殊服，
      <note>[六]師古曰：「言其行步安詳，容服絕異也。便音步千反。姍音先。嫳音步結反。」</note>
芬芳漚鬱，酷烈淑郁，
      <note>[七]郭璞曰：「香氣盛也。」師古曰：「漚音一候反。」</note>
皓齒粲爛，宜笑的皪，
      <note>[八]郭璞曰：「鮮明貌也。」師古曰：「皪音礫。」</note>
長眉連娟，微睇緜藐，
      <note>[九]郭璞曰：「連娟言曲細。緜藐，視遠貌。藐音邈。」師古曰：「微睇，小視也。娟音一全反。睇音大計反。」</note>
色授魂予，心愉於側。
      <note>[一０]張揖曰：「彼色來授，魂往與接也。」師古曰：「愉，樂也，音踰。」</note>
      </p>
   </div>
   <pb n="2572"/>
   <div>
      <p>「於是酒中樂酣，
      <note>[一]師古曰：「酒中，飲酒中半也。樂酣，奏樂洽也。中音竹仲反。」</note>
天子芒然而思，
      <note>[二]師古曰：「芒然猶罔然也。芒音莫郎反。」</note>
似若有亡，
      <note>[三]師古曰：「如有失也。」</note>
曰：『嗟乎，此大奢侈！朕以覽聽餘閒，無事棄日，
      <note>[四]師古曰：「言聽政餘暇，不能棄日也。閒讀曰閑。」</note>
順天道以殺伐，
      <note>[五]郭璞曰：「因秋氣也。」</note>
時休息（以）於此，
      <note>時休息（以）於此。　王先謙說史記、文選並無「以」字，則無「以」字者是。</note>
      
         <note>[六]郭璞曰：「謂苑囿中也。」</note>
恐後世靡麗，遂往而不返，非所以為繼嗣創業垂統也。』
      <note>[七]郭璞曰：「言不可以示將來也。」師古曰：「為音于偽反。」</note>
於是乎乃解酒罷獵，而命有司曰：『地可墾辟，悉為農郊，以贍氓隸，
      <note>[八]師古曰：「辟讀曰闢。闢，開也。邑外謂之郊，郊野之田故曰農郊也。衞風碩人之詩曰『稅于農郊』也。」</note>
隤牆填壍，
      <note>[九]師古曰：「隤，墜也，音徒回反。」</note>
使山澤之民得至焉。
      <note>[一０]師古曰：「恣其芻牧樵采者也。」</note>
實陂池而勿禁，虛宮館而勿仞。
      <note>[一一]師古曰：「實謂人滿其中，其恣其有所取也。仞亦滿也。勿仞，言（發）〔廢〕罷之也。」
            
         
         言（發）〔廢〕罷之也。　景祐、殿本都作「廢」。王先謙說作「廢」是。
      </note>
發倉廩以救貧窮，補不足，恤鰥寡，存孤獨。出德號，省刑罰，
      <note>[一二]師古曰：「德號，德音之號令也。易夬卦曰『孚號有厲』是也。」</note>
改制度，易服色，革正朔，與天下為始。』</p>
   </div>
   <pb n="2573"/>
   <div>
      <p>「於是歷吉日以齋戒，
      <note>[一]張揖曰：「歷猶算也。」</note>
襲朝服，乘法駕，建華旗，鳴玉鸞，
      <note>[二]郭璞曰：「鸞，鈴也，在車丸曰鸞，在軾曰和。」</note>
游于六藝之囿，馳騖乎仁義之塗，
      <note>[三]郭璞曰：「六藝，禮、樂、射、御、書、數也。塗，道也。」師古曰：「郭說非也。此六藝謂六經者也。」</note>
覽觀春秋之林，
      <note>[四]如淳曰：「春秋義理繁茂，故比之於林藪也。」</note>
射貍首，兼騶虞，
      <note>[五]郭璞曰：「貍首，逸詩篇名，諸侯以為射節。騶虞，召南之卒章，天子以為射節也。」</note>
弋玄鶴，舞干戚，
      <note>[六]郭璞曰：「干，盾；戚，斧也。」</note>
戴雲干，揜羣雅，
      <note>[七]張揖曰：「干，畢也，前有九流雲干之車。詩小雅之材七十四人，大雅之材三十一人，故曰羣雅也。」</note>
悲伐檀，
      <note>[八]師古曰：「伐檀，魏國之詩，刺在位貪鄙也。」</note>
樂樂胥，
      <note>[九]鄭氏曰：「詩云『于胥樂兮』。」師古曰：「此說非也。謂取小雅桑扈之篇云『君子樂胥，萬邦之屏』耳。胥，有材知之人也。王者樂得有材知之人使在位也。胥音先呂反。」</note>
修容乎禮園，翱翔乎書圃，
      <note>[一０]師古曰：「此以上皆取經典之嘉辭，以代游獵之娛樂。」</note>
述易道，
      <note>[一一]郭璞曰：「修絜靜精微之術。」</note>
放怪獸，
      <note>[一二]張揖曰：「苑中奇怪之獸，不復獵也。」</note>
登明堂，坐清廟，恣羣臣，奏得失，四海之內，靡不受獲。
      <note>[一三]師古曰：「言天下之人，皆受恩惠，豈直如田獵得獸而已。」</note>
於斯之時，天下大
</p>
   </div>
   <pb n="2574"/>
   <div>
      <p>
說，鄉風而聽，隨流而化，
      <note>[一四]師古曰：「說讀曰悅。鄉讀曰嚮。」</note>
芔然興道而遷義，
      <note>[一五]師古曰：「芔然猶欻然也。遷，徙也，徙就於義也。芔音許貴反。」</note>
刑錯而不用，德隆於三皇，功羡於五帝。
      <note>[一六]師古曰：「錯，置也。羡，饒也。五帝謂黃帝、顓頊、帝嚳、堯、舜也，一曰少昊、顓頊、高辛、堯、舜也。錯音千故反。羡音弋戰反。」</note>
若此，故獵乃可喜也。</p>
   </div>
   <pb n="2575"/>
   <div>
      <p>「若夫終日馳騁，勞神苦形，罷車馬之用，抏士卒之精，
      <note>[一]師古曰：「罷讀曰疲。抏，挫也，音五官反。」</note>
費府庫之財，而無德厚之恩，務在獨樂，不顧衆庶，忘國家之政，貪雉菟之獲，則仁者不繇也。
      <note>[二]師古曰：「繇讀與由同。由，用也。」</note>
從此觀之，齊楚之事，豈不哀哉！地方不過千里，而囿居九百，是草木不得墾辟，而民無所食也。
      <note>[三]師古曰：「辟讀曰闢。」</note>
夫以諸侯之細，而樂萬乘之所侈，僕恐百姓被其尤也。」
      <note>[四]師古曰：「尤，過也；被音皮義反。」</note>
      </p>
   </div>
   <div>
      <p>於是二子愀然改容，超若自失，
      <note>[一]師古曰：「愀，變色貌，音材小反，又音秋誘反。」</note>
逡巡避席，曰：「鄙人固陋，不知忌諱，乃今日見教，謹受命矣。」</p>
   </div>
   <div>
      <p>賦奏，天子以為郎。亡是公言上林廣大，山谷水泉萬物，及子虛言雲夢所有甚衆，侈靡多過其實，且非義理所止，故刪取其要，歸正道而論之。
      <note>[一]師古曰：「言不尚其侈靡之論，但取終篇歸於正道耳，非謂削除其辭也，而說者便謂此賦已經史家刊剟，失其意矣。」</note>
      </p>
   </div>
   <div>
      <p>相如為郎數歲，會唐蒙使略通夜郎、僰中，
      <note>[一]師古曰：「行取曰略。夜郎、僰中，皆西南夷也。僰音蒲北反。」</note>
發巴蜀吏卒千人，郡又多為發轉漕萬餘人，用軍興法誅其渠率。
      <note>[二]師古曰：「渠，大也。」</note>
巴蜀民大驚恐。上聞之，乃遣相如責唐蒙等，因諭告巴蜀民以非上意。檄曰：</p>
   </div>
   <div>
      <p>告巴蜀太守：蠻夷自擅，不討之日久矣，時侵犯邊境，勞士大夫。陛下即位，存撫天下，集安中國，然後興師出兵，北征匈奴，單于怖駭，交臂受事，屈膝請和。康居西域，重譯納貢，稽首來享。
      <note>[一]師古曰：「來入朝覲，豫享祀也。一曰享，獻也，獻其國珍也。」</note>
移師東指，閩越相誅；右弔番禺，太子入朝。
      <note>[二]文穎曰：「弔，至也。番禺，南海郡治也。東伐越，後至番禺，故言右也。」師古曰：「南越為東越所伐，漢發兵救之，南越蒙天子德惠，故遣太子入朝，所以云弔耳，非訓至也。」</note>
南夷之君，西僰之長，常效貢職，不敢惰怠，延頸舉踵，喁喁然，
      <note>[三]師古曰：「喁喁，衆口向上也，音魚龍反。」</note>
皆鄉風慕義，欲為臣妾，
      <note>[四]師古曰：「鄉讀曰嚮。」</note>
道里遼遠，山川阻深，不能自致。
      <note>[五]師古曰：「致，至也。」</note>
夫不順者已誅，而為善者未賞，故遣中郎將往賓
</p>
   </div>
   <pb n="2578"/>
   <div>
      <p>
之，發巴蜀之士各五百人以奉幣，衞使者不然，
      <note>[六]張揖曰：「不然之變也。」</note>
靡有兵革之事，戰鬬之患。今聞其乃發軍興制，
      <note>[七]師古曰：「以發軍之法為興衆之制也。」</note>
驚懼子弟，憂患長老，郡又擅為轉粟運輸，皆非陛下之意也。當行者或亡逃自賊殺，
      <note>[八]師古曰：「賊猶害也。」</note>
亦非人臣之節也。</p>
   </div>
   <div>
      <p>夫邊郡之士，聞逢火舉燧燔，
      <note>[一]孟康曰：「逢火如覆米奧，縣著契皋頭，有寇則舉之。燧，積薪，有寇則燔然之也。」</note>
皆攝弓而馳，荷兵而走，
      <note>[二]師古曰：「攝謂張弓注矢而持之也。攝音女涉反。」</note>
流汗相屬，惟恐居後，
      <note>[三]師古曰：「屬，逮也，音之欲反。」</note>
觸白刃，冒流矢，
      <note>[四]師古曰：「冒，犯也。」</note>
議不反顧，計不旋踵，人懷怒心，如報私讐。彼豈樂死惡生，非編列之民，而與巴蜀異主哉？
      <note>[五]師古曰：「編列，謂編戶也。編音布先反。」</note>
計深慮遠，急國家之難，而樂盡人臣之道也。故有剖符之封，析圭而爵，位為通侯，
      <note>[六]如淳曰：「析，中分也。白藏天子，青在諸侯也。」</note>
居列東第。
      <note>[七]師古曰：「東第，甲宅也。居帝城之東，故曰東第也。」</note>終則遺顯號於後世，傳土地於子
</p>
   </div>
   <pb n="2579"/>
   <div>
      <p>
孫，事行甚忠敬，居位甚安佚，
      <note>[八]師古曰：「佚，樂也，讀與逸同。」</note>
名聲施於無窮，功（業）〔烈〕著而不滅。
      <note>功（業）〔烈〕著而不滅。　景祐、殿本都作「烈」。</note>
是以賢人君子。肝腦塗中原，膏液潤埜屮而不辭也。
      <note>[九]師古曰：「埜與壄同，古野字也。屮，古草字。」</note>
今奉幣使至南夷，即自賊殺，或亡逃抵誅，
      <note>[一０]師古曰：「抵，至也，亡逃而至於誅也。」</note>
身死無名，
      <note>[一一]師古曰：「無善名也。」</note>
諡為至愚，
      <note>[一二]師古曰：「諡者，行之迹也。終以愚死，後葉傳稱，故謂之諡。」</note>
恥及父母，為天下笑。人之度量相越，豈不遠哉！然此非獨行者之罪也，父兄之教不先，子弟之率不謹，
      <note>[一三]師古曰：「不先者，謂往日不素教之也。」</note>
寡廉鮮恥，而俗不長厚也。
      <note>[一四]師古曰：「寡、鮮，皆少也。鮮音息淺反。」</note>
其被刑戮，不亦宜乎！</p>
   </div>
   <pb n="2580"/>
   <div>
      <p>陛下患使者有司之若彼，悼不肖愚民之如此，故遣信使，
      <note>[一]師古曰：「誠信之人以為使也。」</note>
曉諭百姓以發卒之事，
      <note>[二]師古曰：「諭，告也。」</note>
因數之以不忠死亡之罪，
      <note>[三]師古曰：「數，責也，音所具反。」</note>
讓三老孝弟以不教誨之過。
      <note>[四]師古曰：「讓，責也，責其教誨不備也。」</note>
方今田時，重煩百姓，
      <note>[五]師古曰：「重，難也，不欲召聚之也。」</note>
已親見近縣，
      <note>[六]師古曰：「近縣之人，使者以自見而口諭之矣，故為檄文馳以示遠所也。」</note>
恐遠所谿谷山澤之民不徧聞，檄到，亟下縣道，
      <note>[七]師古曰：「亟，急也。縣有蠻夷曰道。」</note>
咸喻陛下意，毋忽！
      <note>[八]師古曰：「忽，怠忽也。」</note>
      </p>
   </div>
   <div>
      <p>相如還報。
      <note>[一]師古曰：「使訖還報天子也。」</note>
唐蒙已略通夜郎，因通西南夷道，發巴蜀廣漢卒，作者數萬人。治道二
</p>
   </div>
   <pb n="2581"/>
   <div>
      <p>
歲，道不成，士卒多物故，
      <note>[二]師古曰：「物故，死也。解在蘇武傳。」</note>
費以億萬計。蜀民及漢用事者多言其不便。是時卭、莋之君長
      <note>[三]文穎曰：「卭者，今為卭都縣。莋者，今為定莋縣。」師古曰：「莋，才各反。」</note>
聞南夷與漢通，得賞賜多，多欲願為內臣妾，請吏，比南夷。上問相如，相如曰：「卭、莋、冉、駹者近蜀，道易通，
      <note>[四]師古曰：「今夔州、開州等首領姓冉者，皆舊冉種也。駹音尨。」</note>
異時嘗通為郡縣矣，
      <note>[五]師古曰：「異時猶言往時也。」</note>
至漢興而罷。今誠復通，為置縣，愈於南夷。」
      <note>[六]晉灼曰：「南夷謂犍為、牂牁也。西夷謂越巂、益州也。」師古曰：「愈，勝也。」</note>
上以為然，乃拜相如為中郎將，建節往使。副使者王然于、壺充國、呂越人，馳四乘之傳，
      <note>[七]師古曰：「傳音張戀反。」</note>
因巴蜀吏幣物以賂西南夷。至蜀，太守以下郊迎，
      <note>[八]師古曰：「迎於郊界之上也。」</note>
縣令負弩矢先驅，
      <note>[九]師古曰：「導路也。」</note>
蜀人以為寵。於是卓王孫、臨卭諸公皆因門下獻牛酒以交驩。卓王孫喟然而歎，自以得使女尚司馬長卿晚，
      <note>[一０]師古曰：「尚猶配也，義與尚公主同。今流俗書本此尚字作當，蓋後人見前云文君恐不得當，故改此文以就之耳。」</note>
乃厚分與其女財，與男等。相如使略定西南夷，卭、莋、冉、駹、斯榆之君皆請為臣妾，除邊關，〔邊關〕益斥，
      <note>除邊關。〔邊關〕益斥，　景祐、殿本都重「邊關」字。</note>
      
         <note>[一一]師古曰：「斥，開廣也。」</note>
西至沬、若水，
      <note>[一二]張揖曰：「沬水出蜀廣平徼外。若水出旄牛徼外。」師古曰：「沬音妹。」</note>
南至牂牁為徼，
      <note>[一三]張揖曰：「徼謂以木石水為界者也。」如淳曰：「斯榆之君等自求去邊關，欲與牂牁作徼塞也。」師古曰：「徼音工釣反。」</note>
通靈山道，橋孫水，
      <note>[一四]張揖曰：「鑿開靈山道，置靈道縣。孫水出臺登縣，南至會無入若水。」師古曰：「於孫水上作橋也。」</note>
以通卭、莋。還報，天子大說。
      <note>[一五]師古曰：「說讀曰悅。」</note>
      </p>
   </div>
   <pb n="2582"/>
   <div>
      <p>相如使時，蜀長老多言通西南夷之不為用，大臣亦以為然。相如欲諫，業已建之，不敢，
      <note>[一]師古曰：「本由相如立此事，故不敢更諫也。」</note>
乃著書，藉蜀父老為辭，而己詰難之，以風天子，
      <note>[二]師古曰：「藉，假也。風讀曰諷。」</note>
且因宣其使（詣）〔指〕，
      <note>且因宣其使（詣）〔指〕，　錢大昭說「詣」當作「指」。按景祐、殿本都作「指」。</note>
令百姓皆知天子意。其辭曰：</p>
   </div>
   <div>
      <p>漢興七十有八載，德茂存乎六世，威武紛云，湛恩汪濊，
      <note>[一]師古曰：「紛云，盛貌。汪濊，深廣也。湛讀曰沈。汪音烏皇反。濊音於喙反。」</note>羣生霑濡，洋溢乎方
</p>
   </div>
   <pb n="2583"/>
   <div>
      <p>
外。
      <note>[二]師古曰：「洋音羊。」</note>
於是乃命使西征，隨流而攘，
      <note>[三]師古曰：「攘，卻退也，音人羊反。」</note>
風之所被，罔不披靡。
      <note>[四]師古曰：「被音丕靡反。」</note>
因朝冉從駹，定莋存卭，略斯榆，舉苞蒲，結軌還轅，東鄉將報，
      <note>[五]師古曰：「結，屈也。軌，車迹也。鄉讀曰嚮。報，報天子也。」</note>至于蜀都。</p>
   </div>
   <div>
      <p>耆老大夫搢紳先生之徒二十有七人，儼然造焉。
      <note>[一]師古曰：「造，至也，音千到反。」</note>
辭畢，進曰：
      <note>[二]師古曰：「辭謂初謁見之辭。」</note>
「蓋聞天子之於夷狄也，其義羈縻勿絕而已。
      <note>[三]師古曰：「羈，馬絡頭也。縻，牛紖也。言牽制之，故取諭也。」</note>
今罷三郡之士，通夜郎之塗，
      <note>[四]師古曰：「罷讀曰疲。」</note>
三年於茲，而功不竟，士卒勞倦，萬民不贍；今又接之以西夷，百姓力屈，恐不能卒業，
      <note>[五]師古曰：「屈，盡也。卒，終也。業，事也。屈音其勿反。」</note>
此亦使者之累也，
      <note>[六]師古曰：「累音力瑞反。」</note>
竊為左右患之。且夫卭、莋、西僰之與中國並也，歷年茲多，不可記已。
      <note>[七]師古曰：「已，（詔）〔語〕終之辭也。」
            
         
         已，（詔）〔語〕終之辭也。　景祐、殿、局本都作「語」，此誤。
      </note>
仁者不以德來，強者不以力并，意者殆不可乎！
      <note>[八]師古曰：「言古往帝王雖有仁德，不能招來之，雖有強力，不能并吞之，以其險遠，理不可也。」</note>
今割齊民以附夷狄，弊所恃以事無用，
      <note>[九]師古曰：「所恃即中國之人也，無用謂西南夷也。」</note>
鄙人固陋，不識所謂。」</p>
   </div>
   <pb n="2584"/>
   <div>
      <p>使者曰：「烏謂此乎？
      <note>[一]師古曰：「烏，於何也。」</note>
必若所云，則是蜀不變服而巴不化俗也，僕尚惡聞若說。
      <note>[二]師古曰：「尚，猶也。若，如也。言僕猶惡聞如此之說，況乎遠識之人也。惡音一故反。」</note>
然斯事體大，固非觀者之所覯也。
      <note>[三]師古曰：「覯，見也，音搆。」</note>
余之行急，其詳不可得聞已。
      <note>[四]師古曰：「言行程急速，不暇為汝詳言之。」</note>
請為大夫粗陳其略：
      <note>[五]師古曰：「粗猶麄也，音千戶反。」</note>
      </p>
   </div>
   <div>
      <p>「蓋世必有非常之人，然後有非常之事；有非常之事，然後有非常之功。非常者，固常人之所異也。
      <note>[一]師古曰：「常人見之以為異也。」</note>
故曰非常之元，黎民懼焉；
      <note>[二]師古曰：「元，始也。非常之事，其始難知，衆人懼之。」</note>
及臻厥成，天下晏如也。
      <note>[三]師古曰：「臻，至也。晏，安也。」</note>
      </p>
   </div>
   <pb n="2585"/>
   <div>
      <p>「昔者，洪水沸出，氾濫衍溢，民人升降移徙，崎嶇而不安。夏后氏戚之，乃堙洪原，
      <note>[一]師古曰：「堙，塞也。水本曰原。堙音因。」</note>
決江疏河，灑沈澹災，東歸之於海，
      <note>[二]師古曰：「疏，通也。灑，分也。沈，深也。澹，安也。言分散其深水，以安定其災也。灑音所宜反。澹音徒濫反。」</note>
而天下永寧。當斯之勤，豈惟民哉？心煩於慮，而身親其勞，躬傶骿胝無胈，膚不生毛，
      <note>[三]張揖曰：「躬，體也。戚，湊理也。」孟康曰：「胈，毳；膚，皮也。言禹勤，骿胝無有毳毛也。」師古曰：「（胈音步曷反）骿音步千反。胝音竹尸反。〔胈音步曷反〕。」
            
         
         （胈音步曷反）　殿本此五字在注末。　王先謙說在注末是，此誤。按景祐本亦誤。
      </note>
故休烈顯乎無窮，聲稱浹乎于茲。
      <note>[四]師古曰：「休，美也。烈，業也。浹，徹也。于茲猶言今茲也。浹音子牒反。」</note>
      </p>
   </div>
   <div>
      <p>「且夫賢君之踐位也，豈特委瑣握齒，拘文牽俗，
      <note>[一]師古曰：「握齒，局陿也。不拘微細之文，不牽流俗之議也。齒音初角反。」</note>
循誦習傳，當世取說云爾哉！
      <note>[二]師古曰：「說讀曰悅。言非直因循自誦，習所傳聞，取美悅於當時而已。」</note>
必將崇論谹議，
      <note>[三]師古曰：「谹，深也，音宏。」</note>
創業垂統，為萬世規。故馳騖乎兼容并包，而勤思乎參天貳地。
      <note>[四]師古曰：「比德於地，是貳地也。地與己并天為三，是參天也。」</note>
且詩不云乎？『普天之下，莫非王土；率土之濱，莫非王臣。』
      <note>[五]師古曰：「小雅北山之詩也。普，大也。濱，涯也。」</note>
是以六合之內，八方之外，
      <note>[六]師古曰：「天地四方謂之六合，四方四維謂之八方也。」</note>
浸淫衍溢，
      <note>[七]師古曰：「浸淫猶漸漬也。衍溢言有餘也。」</note>懷生之物有不浸潤於澤者，賢君恥之。今封疆之內，
</p>
   </div>
   <pb n="2586"/>
   <div>
      <p>
冠帶之倫，
      <note>[八]師古曰：「倫，類也。」</note>
咸獲嘉祉，靡有闕遺矣。而夷狄殊俗之國，遼絕異黨之域，舟車不通，人迹至，政教未加，流風猶微，內之則犯義侵禮於邊境，外之則邪行橫作，放殺其上，
      <note>[九]師古曰：「內之，謂通其朝獻也。外之，謂棄而絕之也。橫音胡孟反。殺讀曰（試）〔弒〕。」
            
         
         殺讀曰（試）〔弒〕。　殿本作「弒」。　王先謙說作「弒」是。按景祐本亦誤。
      </note>
君臣易位，尊卑失序，父兄不辜，幼孤為奴虜，係絫號泣。
      <note>[一０]師古曰：「為人所獲而絫係之，故號泣也。絫，（音）力追（切）〔反〕。」
            
         
         絫，（音）力追（切）〔反〕。　景祐、殿本無「音」字，「切」作「反」。
      </note>
內鄉而怨，
      <note>[一一]師古曰：「鄉讀曰嚮。嚮中國而怨慕也。」</note>
曰：『蓋聞中國有至仁焉，德洋恩普，物靡不得其所，
      <note>[一二]師古曰：「洋，多也。」</note>
今獨曷為遺己！』
      <note>[一三]師古曰：「曷，何也。己，謂怨者之身也。」</note>
舉踵思慕，若枯旱之望雨，盭夫為之垂涕，
      <note>[一四]張揖曰：「很戾之夫也。」師古曰：「盭，古戾字。」</note>
況乎上聖，又烏能已？
      <note>[一五]師古曰：「烏猶焉也。已，止也。」</note>
故北出師以討強胡，南馳使以誚勁越。
      <note>[一六]師古曰：「誚，責也，音材笑反。」</note>
四面風德，
      <note>[一七]師古曰：「風，化也。」</note>
二方之君鱗集仰流，
      <note>[一八]師古曰：「二方謂西夷及南夷也。若魚鱗之相次而仰向承流也。」</note>
願得受號者以億計。
      <note>[一九]師古曰：「號謂爵號也，一曰受天子之號令也。」</note>
故乃關沬、若，
      <note>[二０]張揖曰：「以沬、若水為關也。」</note>
徼牂牁，鏤靈山，梁孫原，
      <note>[二一]師古曰：「鏤謂疏通之以開道也。梁，橋也。孫原，孫水之原也。」</note>
創道德之塗，垂仁義之統，將博恩廣施，遠撫長駕，
      <note>[二二]張揖曰：「駕，行也，使恩遠安長行之也。」</note>
使疏逖不閉，
      <note>[二三]師古曰：「逖，遠也，言疏遠者不被閉絕也。」</note>
曶爽闇昧得燿乎光明，
      <note>[二四]師古曰：「曶爽，未明也。曶音忽。」</note>
以偃甲兵於此，而息討伐於彼。遐邇一體，中外禔福，不亦康乎？
      <note>[二五]師古曰：「禔，安也。康，樂也。禔音土支反。」</note>
夫拯民於沈溺，
      <note>[二六]師古曰：「（沈）〔拯〕，升也，
            
         
         （沈）〔拯〕，升也。　景祐、殿、局本都作「拯」，此誤。
言人在沈溺之中，升而舉之也。」</note>
奉至尊之休德，
      <note>[二七]師古曰：「休，美也。」</note>
反衰世之陵夷，繼周氏之絕業，
      <note>[二八]師古曰：「陵夷謂弛替也。」</note>
天子之急務也。百姓雖勞，又惡可以已哉？
      <note>[二九]師古曰：「惡讀與烏同。已，止也。」</note>
      </p>
   </div>
   <pb n="2588"/>
   <div>
      <p>「且夫王者固未有不始於憂勤，而終於佚樂者也。
      <note>[一]師古曰：「言始能憂勤則終獲逸樂也。佚字與逸同。」</note>
然則受命之符合在於此。
      <note>[二]張揖曰：「合在於憂勤逸樂之中也。」</note>
方將增太山之封，加梁父之事，鳴和鸞，揚樂頌，上咸五，下登三。
      <note>[三]李奇曰：「五帝之德比漢為減，三王之德漢出其上。」師古曰：「此說非也。咸，皆也，言漢德與五帝皆盛，而登於三王之上也。相如不當言漢減於五帝也。」</note>
觀者未覩指，聽者未聞音，猶焦朋已翔乎寥廓，
      <note>[四]師古曰：「寥廓，天上寬廣之處。寥音聊。」</note>
而羅者猶視乎藪澤，
      <note>[五]師古曰：「澤無水曰藪。」</note>
悲夫！」</p>
   </div>
   <div>
      <p>於是諸大夫茫然
      <note>[一]師古曰：「茫音莫郎反。」</note>
喪其所懷來，失厥所以進，
      <note>[二]師古曰：「初有所懷而來，欲進而陳之，今並喪失其來意也。」</note>
喟然並稱曰：「允哉漢德，
      <note>[三]師古曰：「允，信也。小雅車攻之詩曰『允矣君子』。」</note>此
</p>
   </div>
   <pb n="2589"/>
   <div>
      <p>
鄙人之所願聞也。百姓雖勞，請以身先之。」敞罔靡徙，遷延而辭避。
      <note>[四]師古曰：「敞罔，失志貌。靡徙，自抑退也。」</note>
      </p>
   </div>
   <div>
      <p>其後人有上書言相如使時受金，失官。居歲餘，復召為郎。</p>
   </div>
   <div>
      <p>相如口吃而善著書。常有消渴病。與卓氏婚，饒於財。故其（事）〔仕〕宦，未嘗肯與公卿國家之事，
      <note>故其（事）〔仕〕宦，未嘗肯與公卿國家之事。　劉奉世說「事」當作「仕」。王先謙說，「仕」「事」音近，又涉下「事」字而譌。　史記作「其進仕宦」。</note>
      
         <note>[一]師古曰：「與讀曰豫。」</note>
常稱疾閒居，不慕官爵。
      <note>[二]師古曰：「閒讀曰閑也。」</note>
嘗從上至長楊獵。
      <note>[三]師古曰：「長楊宮也，在執皿厔。」</note>
是時天子方好自擊熊豕，馳逐壄獸，相如因上疏諫。其辭曰：</p>
   </div>
   <div>
      <p>臣聞物有同類而殊能者，故力稱烏獲，捷言慶忌，
      <note>[一]師古曰：「烏獲，秦武王力士也。慶忌，吳王僚子也，射能捷矢也。」</note>
勇期賁育。
      <note>[二]師古曰：「孟賁，古之勇士也，水行不避蛟龍，陸行不避犲狼，發怒吐氣，聲響動天。夏育，亦猛士也。」</note>
臣之愚，竊以為人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，
      <note>[三]師古曰：「卒讀曰猝，音千忽反，謂暴疾也。不存，不可得安存也。」</note>
犯屬車之清塵，
      <note>[四]應劭曰：「古者諸侯貳車九乘，秦滅九國，兼其車服，漢依秦制，故大駕屬車八十一乘。」師古曰：「屬者，言相連續不絕也。塵謂行而起塵也。言清者，尊貴之意也。而說者乃以為清道灑塵謂之清塵，非也。屬音之欲反。」</note>
輿不及還轅，人不暇施巧，雖有烏獲、逢蒙之技不能用，
      <note>[五]師古曰：「逢蒙，古之善射者也。孟子曰『逢蒙學射於羿也』。」</note>枯木朽
</p>
   </div>
   <pb n="2590"/>
   <div>
      <p>
株盡為難矣。是胡越起於轂下，而羌夷接軫也，豈不殆哉！
      <note>[六]師古曰：「軫，車後橫木。殆，危也。」</note>
雖萬全而無患，然本非天子之所宜近也。</p>
   </div>
   <div>
      <p>且夫清道而後行，中路而馳，猶時有銜厥木之變。
      <note>[一]張揖曰：「銜，馬勒銜也。厥木，騑馬口長銜也。」師古曰：「厥木謂車之鉤心也。銜厥木之變，言馬銜或斷，鉤心或出，則致傾敗以傷人也。厥木音鉅月反。」</note>
況乎涉豐草，騁丘虛，
      <note>[二]師古曰：「豐草，茂草也。虛讀曰墟。」</note>
前有利獸之樂，而內無存變之意，其為害也不〔亦〕難矣！
      <note>其為害也不〔亦〕難矣！　景祐本有「亦」字。　王先謙說史記、文選並有「亦」字。</note>
夫輕萬乘之重不以為安，樂出萬有一危之塗以為娛，臣竊為陛下不取。</p>
   </div>
   <div>
      <p>蓋明者遠見於未萌，而知者避危於無形，
      <note>[一]師古曰：「萌謂事始，若草木初生者也。」</note>
咼旡固多藏於隱微而發於人之所忽者
</p>
   </div>
   <pb n="2591"/>
   <div>
      <p>
也。故鄙諺曰：「家絫千金，坐不垂堂。」
      <note>[二]張揖曰：「畏櫩瓦墮中人也。」師古曰：「垂堂者，近堂邊外，自恐墜墮耳，非畏櫚瓦也。言富人之子則自愛深也。」</note>
此言雖小，可以諭大。臣願陛下留意幸察。</p>
   </div>
   <div>
      <p>上善之。還過宜春宮，相如奏賦以哀二世行失。
      <note>[一]師古曰：「宜春本秦之離宮，胡亥於此為閻樂所殺，故感其處而哀之。」</note>
其辭曰：</p>
   </div>
   <div>
      <p>登陂陁之長阪兮，坌入會宮之嵯峩。
      <note>[一]蘇林曰：「坌音馬坌叱之坌。」張揖曰：「坌，並也。」師古曰：「曾，重也。嵯峩，高貌也。陂音普何反。陁音徒何反。坌音普頓反，又音步頓反。」</note>
臨曲江之隑州兮，望南山之參差。
      <note>[二]張揖曰：「隑，長也。苑中有曲江之象，中有長洲也。」師古曰：「曲岸頭曰隑。隑即碕字耳。言臨曲岸之洲，今猶謂其處曰曲江。隑音鉅依反。」</note>
巖巖深山之谾谾兮，通谷谷害乎谷今谺。
      <note>[三]晉灼曰：「谾音籠，古豅字也。」師古曰：「谾谾，深通貌。谷害音呼活反。谷今，大開貌。谷今音呼含反。谺音呼加反。」</note>
汨淢靸以永逝兮，注平皋之廣衍。
      <note>[四]師古曰：「汨淢，疾貌也。靸然，輕舉意也。皋，水邊地也。汨音于筆反。淢音域。靸音先合反。」</note>
觀衆樹之蓊薆兮，覽竹林之榛榛。
      <note>[五]師古曰：「蓊薆，蔭蔽貌。榛榛，盛貌。蓊音烏孔反。薆音愛。榛音側巾反。」</note>
東馳土山兮，北揭石瀨。
      <note>[六]師古曰：「揭，褰衣而渡也。石而淺水曰瀨，音賴。揭音丘例反。」</note>
弭節容與兮，歷弔二世。持身不謹兮，亡國失勢；信讒不寤兮，宗廟滅絕。
      <note>[七]師古曰：「信讒，謂殺李斯也。」</note>
烏乎！操行之不得，
      <note>[八]師古曰：「操音千到反。」</note>
墓蕪穢而不修兮，魂亡歸而不食。</p>
   </div>
   <div>
      <p>相如拜為孝文園令。上既美子虛之事，相如見上好僊，因曰：「上林之事未足美也，尚有靡者。
      <note>[一]師古曰：「靡，麗也。」</note>
臣嘗為大人賦，未就，
      <note>[二]師古曰：「就，成也。」</note>
請具而奏之。」相如以為列僊之儒居山澤間，
      <note>[三]師古曰：「儒，柔也，術士之稱也，凡有道術皆為儒。今流俗書本作傳字，非也，後人所改耳。」</note>
形容甚臞，
      <note>[四]師古曰：「臞，瘠也，音鉅句反，又音衢。」</note>
此非帝王之僊意也，乃遂奏大人賦。其辭曰：</p>
   </div>
   <div>
      <p>世有大人兮，在乎中州。
      <note>[一]師古曰：「大人，以諭天子也。中州，中國也。」</note>
宅彌萬里兮，曾不足以少留。
      <note>[二]師古曰：「彌，滿也。」</note>
悲世俗之迫隘兮，朅輕舉而遠游。
      <note>[三]師古曰：「朅，去意也，音丘例反。」</note>
乘絳幡之素蜺兮，載雲氣而上浮。
      <note>[四]張揖曰：「乘，用也。赤氣為幡，綴以白氣也。」師古曰：「上音時掌反。」</note>
建格澤之修竿兮，
      <note>[五]張揖曰：「格澤之氣如炎火狀，黃白色，起地上至天，下大上銳。修，長也。建此氣為長竿也。」師古曰：「格音胡各反。澤音大各反。」</note>
總光燿之采旄。
      <note>[六]張揖曰：「旄，葆也。總，係也。係光耀之氣於長竿以為葆也。」師古曰：「總音揔。葆即今所謂纛頭也。」</note>
垂旬始以為幓兮，
      <note>[七]李奇曰：「旬始，氣如雄雞，見北斗旁。」張揖曰：「幓，旒也。縣旬始於葆下，以為十二旒也。」師古曰：「幓音所銜反。」</note>
曳彗星而為髾。
      <note>[八]張揖曰：「髾，燕尾也。枻彗星綴者旒以為燕尾也。」</note>
掉指橋以偃寋兮，
      <note>[九]張揖曰：「指橋，隨風指靡也。偃寋，委曲貌。」師古曰：「掉音徒釣反。寋音居偃反。」</note>
又猗抳以招搖。
      <note>[一０]晉灼曰：「猗音依倚反。抳音年纚反。」張揖曰：「猗抳，下垂貌。招搖，跳踃也。」師古曰：「招音韶。踃音蕭。」</note>
監攙搶以為旌兮，靡屈虹而為綢。
      <note>[一一]張揖曰：「彗星為攙搶。注髦首曰旌，今以彗星代之也。靡，順也。綢，韜也。以斷虹為旌杠之韜也。」師古曰：「韜謂（裏）〔裹〕冒旌旗之竿也。
            
         
         韜謂（裏）〔裹〕冒旌旗之竿也。　景祐、殿本都作「裹」。　王先謙說作「裹」是。
攙音初咸反。搶音初衡反。屈音其勿反。綢音直流反。」</note>
紅杳眇以玄湣兮，猋風涌而雲浮。
      <note>[一二]蘇林曰：「玄音炫。湣音麵。」晉灼曰：「紅，赤色貌。杳眇，深遠也。玄湣，混合也。言自絳幡以下，衆氣色盛，光采相燿，幽藹炫亂也。」師古曰：「如猋風之涌，如雲之浮，言輕舉也。猋音必遙反。」</note>駕應
</p>
   </div>
   <pb n="2593"/>
   <div>
      <p>
龍象輿之蠖略委麗兮，驂赤螭青虬之蚴蟉宛蜒。
      <note>[一三]文穎曰：「有翼曰應龍，最其神妙者也。」師古曰：「蠖略委麗、蚴蟉宛蜒，皆其行步進止之貌也。蠖音於縛反，麗音力爾反。蚴音一糾反。蟉音力糾反。宛音於元反。蜒音延。」</note>
低卬夭蟜裾以驕驁兮，詘折隆窮躩以連卷。
      <note>[一四]張揖曰：「裾，直項也。驕驁，縱恣也。詘折，曲委也。隆窮，舉鬐也。躩，跳也。連卷，句蹄也。」師古曰：「裾音倨。驕音居召反。驁音五到反。躩音鉅縛反。卷音鉅圓反。」</note>
沛艾赳螑仡以佁儗兮，
      <note>[一五]張揖曰：「沛艾，駊騀也。赳螑，申頸低卬也。仡，舉頭也。佁儗，不前也。」師古曰：「沛音普蓋反。赳音古幼反。螑音火幼反。仡音魚乞反。佁音丑吏反。儗音魚吏反。佁儗又音態礙。」</note>
放散畔岸驤以孱顏。
      <note>[一六]師古曰：「畔岸，自縱之貌也。驤，舉也。孱顏，不齊也。孱音士顏反。」</note>
跮踱輵螛容以骫麗兮，
      <note>[一七]張揖曰：「跮踱，互前卻也。輵螛，搖目吐舌也。容，龍體貌也。骫麗，左右相隨也。」師古：「跮音丑日反。踱音丑略反。輵音遏。螛音曷。骫，古委字也。麗音力爾反。」</note>
蜩蟉偃寋怵比大以梁倚。
      <note>[一八]張揖曰：「蜩蟉，掉頭也。怵大，奔走也。梁倚，相著也。」師古曰：「蜩音徒釣反。蟉音盧釣反。木音黜。大音丑若反。倚音於綺反。」</note>
糾蓼叫奡踏以月囟儿夂路兮，
      <note>[一九]張揖曰：「糾蓼，相引也。叫奡，相呼也。踏，下也。月囟儿夂，著也。皆下著道也。」師古曰：「叫奡，高舉之貌。蓼音力糾反。奡音五到反。踏音沓。月囟儿夂音屆。」</note>
薎蒙踊躍騰而狂趭。
      <note>[二０]張揖曰：「薎蒙，飛揚也。踊躍，跳也。騰，馳也。趭，奔走也。」師古曰：「蒙音莫孔反。趭音醮。」</note>
莅颯芔歙焱至電過兮，煥然霧除，霍然雲消。
      <note>[二一]張揖曰：「莅颯，飛相及也。芔歙，走相追也。」師古曰：「莅音利。颯音立。芔音諱。歙音翕。」</note>
      </p>
   </div>
   <pb n="2595"/>
   <div>
      <p>邪絕少陽而登太陰兮，與真人乎相求。
      <note>[一]張揖曰：「少陽，東極。太陰，北極。邪度東極而升北極也。真人，謂若士也，游於太陰之中。」師古曰：「真人，至真之人也，非指謂若士也。」</note>
互折窈窕以右轉兮，橫厲飛泉以正東。
      <note>[二]張揖曰：「飛泉，飛谷也，在崑崙山西南。」師古曰：「厲，渡也。」</note>
悉徵靈圉而選之兮，部署衆神於搖光。
      <note>[三]張揖曰：「搖光，北斗杓頭第一星。」</note>
使五帝先導兮，反大壹而從陵陽。
      <note>[四]應劭曰：「五帝，五畤，太皞之屬也。」如淳曰：「天極，大星，一明者，太一常居也。」張揖曰：「陵陽，仙人陵陽子明也。」師古曰：「令太一反其所居，而使陵陽侍從於己。」</note>
左玄冥而右黔雷兮，
      <note>[五]張揖曰：「玄冥，北方黑帝佐也。黔雷，黔嬴也，天上造化神名也。楚辭曰『召黔嬴而見之』。或曰水神也。」</note>
前長離而後矞皇。
      <note>[六]服虔曰：「皆神名也。」師古曰：「長離，靈鳥也，解在禮樂志。矞音以出反。」</note>
廝征伯僑而役羨門兮，詔岐伯使尚方。
      <note>[七]應劭曰：「廝，役也。」張揖曰：「伯僑，仙人王子僑也。羨門，碣石山上仙人羨門高也。尚，主也。岐伯者，黃帝太
醫，屬使主方藥也。」師古曰：「征伯僑者，仙人，姓征，名伯僑，非王子僑也。郊祀志征字作正，其音同耳。或說云征謂役使之，非也。」</note>
祝融警而蹕御兮，清氣氛而后行。
      <note>[八]張揖曰：「祝融，南方炎帝之佐也，獸身人面，乘兩龍。」師古曰：「蹕，止行人也。御，禦也。氛，惡氣也。」</note>
屯余車而萬乘兮，綷雲蓋而樹華旗。
      <note>[九]師古曰：「綷，合也，合五采雲以為蓋也。綷音子內反。」</note>
使句芒其將行兮，吾欲往乎南娭。
      <note>[一０]張揖曰：「句芒，東方青帝之佐也，鳥身人面，乘兩龍。」師古曰：「將行，將領從行也。娭音許其反。」</note>
      </p>
   </div>
   <pb n="2596"/>
   <div>
      <p>歷唐堯於崇山兮，過虞舜於九疑。
      <note>[一]張揖曰：「崇山，狄山也。海外經曰狄山，帝堯葬於其陽。九疑山在零陵營道縣，舜所葬也。」師古曰：「疑，似也。山有九峯，其形相似，故曰九疑。」</note>
紛湛湛其差錯兮，雜遝膠輵以方馳。
      <note>[二]師古曰：「湛湛，積厚之貌。差錯，交互也。雜遝，重絫也。膠輵猶交加也。湛音徒感反。遝音大合反。輵音葛。」</note>
騷擾衝蓯其（相）紛挐兮，
      <note>騷擾衝蓯其（相）紛挐兮，　景祐、殿本都無「相」字。</note>
滂濞泱軋麗以林離。
      <note>[三]張揖曰：「衝蓯，相入貌。滂濞，衆盛貌。泱軋，不前也。麗，靡也。林離，槮欐也。」師古曰：「衝音尺勇反。蓯音相勇反。挐音女居反。滂音普郎反。濞音普備反。泱音烏朗反。軋音於黠反。槮音所林反。欐音所宜反。」</note>
攢羅列聚叢以蘢茸兮，衍曼流爛痑以陸離。
      <note>[四]張揖曰：「痑，衆貌，一曰罷極也。陸離，參差也。」師古曰：「蘢茸，聚貌。流爛，布散也。痑，自放縱也。蘢音來孔反。茸音而孔反。衍音弋扇反。痑音式爾反，張云罷極，義則非矣。」</note>
徑入雷室之砰磷鬱律兮，洞出鬼谷之堀礨崴魁。
      <note>[五]張揖曰：「雷室，雷淵也。洞，通也。鬼谷在崑崙北直北辰下，衆鬼之所聚也。堀礨崴魁，不平也。」師古曰：「砰磷鬱律，深峻貌。砰音普萌反。磷音力耕反。堀音口骨反。礨音洛賄反。崴音一迴反。」</note>
徧覽八紘而觀四海兮，朅度九江越五河。
      <note>[六]張揖曰：「九江在廬江尋陽縣南，皆東合為大江者。」服虔曰：「河有九，今越其五也。」晉灼曰：「五河，五湖，取河之聲合其音耳。」師古曰：「服、晉說五河皆非也。五河，五色之河也。仙經說有紫碧絳青黃之河，非謂九河之內，亦非五（河）〔湖〕也。」
            
         
         亦非五（河）〔湖〕也。　景祐、殿、局本都作「湖」。王先謙說作「湖」是。
      </note>
經營炎火而浮弱水兮，杭絕浮渚涉流沙。
      <note>[七]應劭曰：「楚辭曰『越炎火之萬里』。弱水出張掖刪丹，西至酒泉合黎餘波入于流沙。」張揖曰：「杭，船也。絕，度也。浮渚，流沙中渚也。流沙，沙與水流行也。」師古曰：「弱水謂西域絕遠之水，乘毛車以度者耳，非張掖弱水也。又流沙但有沙流，本無水也。言絕度浮渚，乃涉流沙也。杭音下郎反。」</note>
奄息葱極氾濫水娭兮，
      <note>[八]張揖曰：「奄然休息也。葱極，葱領山也，在西域中。」</note>
使靈媧鼓琴而舞馮夷。
      <note>[九]服虔曰：「靈媧，女媧也。伏犧作琴，使女媧鼓之。馮夷，河伯字也，淮南子曰『馮夷得道以潛大川』。」師古曰：「媧音瓜，又工蛙反。」</note>
時若曖曖將混濁兮，召屏翳誅風伯，刑雨師。
      <note>[一０]應劭曰：「屏翳，天神使也。」張揖曰：「風伯字飛廉。」師古曰：「屏音步丁反。」</note>
西望崑崙之軋沕荒忽兮，
      <note>[一一]張揖曰：「崑崙去中國五萬里，天帝之下都也。其山廣袤百里，高八萬仞，增城九重，面有九井，以玉為檻，旁有五門，開明獸守之。軋沕荒忽，不分明之貌。」師古曰：「沕音勿。荒音呼廣反。」</note>
直徑馳乎三危。
      <note>[一二]張揖曰：「三危山在鳥鼠山之西，與山山相近，黑水出其南陂，書曰『導黑水至于三危』也。」</note>
排閶闔而入帝宮兮，載玉女而與之歸。
      <note>[一三]張揖曰：「玉女，青要、乘弋等也。」</note>
登閬風而遙集兮，亢鳥騰而壹止。
      <note>[一四]張揖曰：「閬風山在崑崙閶闔之中。遙，遠也。」應劭曰：「亢然高飛，如鳥之騰也。」師古曰：「閬音浪。亢音抗。」</note>
低徊陰山翔以紆曲兮，吾乃今日覩西王母。暠然白首戴勝而穴處兮，亦幸有三足烏為之使。
      <note>[一五]張揖曰：「陰山在崑崙西二千七百里。西王母其狀如人，豹尾虎首，蓬髮暠然白首，石城金室，穴居其中。三足鳥，三足青鳥也，主為西王母取食，在崑崙墟之北。」如淳曰：「山海經曰『西王母梯几而戴勝』。」師古曰：「低徊猶徘徊也。勝，婦人首飾也，漢代謂之（革）〔華〕勝。
            
         
         漢代謂之（革）〔華〕勝。　景祐、殿本都作「華」。王先謙說作「華」是。
暠音工老反，字或作翯，音學。」</note>
必長生若此而不死兮，雖濟萬世不足以喜。
      <note>[一六]師古曰：「昔之談者咸以西王母為仙靈之最，故相如言大人之仙，娛遊之盛，顧視王母，鄙而陿之，不足羨慕也。」</note>
      </p>
   </div>
   <pb n="2598"/>
   <div>
      <p>回車朅來兮，絕道不周，
      <note>[一]張揖曰：「不周山在崑崙東南二千三百里也。」</note>
會食幽都。呼吸沆瀣兮餐朝霞，
      <note>[二]張揖曰：「幽都在北方。」如淳曰：「淮南云八極西北曰幽都之門。」應劭曰：「列仙傳陵陽子言春（朗）〔食〕朝霞，
            
         
         春（朗）〔食〕朝霞，　景祐、殿、局本都作「食」，此誤。
朝霞者，日始欲出赤黃氣也。夏食沆瀣，沆瀣，北方夜半氣也。并天地玄黃之氣為六氣。」師古曰：「沆音胡朗反。瀣音韰。」</note>
咀噍芝英兮嘰瓊華。
      <note>[三]張揖曰：「芝，草蒻也。榮而不實謂之英。嘰，食也。瓊樹生崑崙西流沙濱，大三百圍，高萬仞。華，蘂也，食之長生。」師古曰：「芝英，芝菌之英也。咀音才汝反。噍音才笑反，又音才弱反。嘰音機，又音祈。」</note>
僸祲尋而高縱兮，紛鴻溶而上厲。
      <note>[四]張揖曰：「僸，卬也。鴻溶，竦踊也。」師古曰：「僸音角甚反。祲音子禁反。鴻音胡孔反。溶音弋孔反。」</note>
貫列缺之倒景兮，
      <note>[五]服虔曰：「列缺，天閃也。人在天上，下向視日月，故景倒在下也。」張揖曰：「貫，穿也。陵陽子明經曰列缺氣去地二千四百里，倒景氣去地四千里，其景皆倒在下也。」</note>
涉豐隆之滂濞。
      <note>[六]應劭曰：「豐隆，雲師也。楚辭曰『吾令豐隆乘雲兮』。淮南子曰『季春三月，豐隆乃出以將雨』。」師古曰：「豐隆將雨，故言涉也。滂濞，雨水多也。滂音普郎反。濞音匹備反。」</note>
騁游道而脩降兮，騖遺霧而遠逝。
      <note>[七]張揖曰：「馳疾而遺霧在後也。」師古曰：「游，游車也。道，道車也。脩，長也。降，下也。言周覽天上，然後騁車也，循長路而下馳，棄遺霧而遠逝也。道讀曰導。」</note>
迫區中之隘陝兮，舒節出乎北垠。
      <note>[八]師古曰：「舒，緩也。垠，崖也，音銀。」</note>
遺屯騎於玄闕兮，
      <note>[九]張揖曰：「玄闕，北極之山也。」</note>
軼先驅於寒門。
      <note>[一０]應劭曰：「寒門，北極之門也。」師古曰：「軼，過也，音逸。」</note>
下崢嶸而無地兮，
      <note>[一一]師古曰：「崢嶸，深遠貌。崢音仕耕反。嶸音宏。」</note>
上嵺廓而無天。
      <note>[一二]師古曰：「嵺廓，廣遠也。嵺音遼。」</note>
視眩泯而亡見兮，聽敞怳而亡聞。
      <note>[一三]師古曰：「眩泯，目不安也。敞怳，耳不諦也。眩音州縣之縣。泯音眄。」</note>
乘虛亡而上遐兮，超無友而獨存。
      <note>[一四]師古曰：「上音時掌反。」</note>
      </p>
   </div>
   <pb n="2600"/>
   <div>
      <p>相如既奏大人賦，天子大說，
      <note>[一]師古曰：「說讀曰悅。」</note>
飄飄有陵雲氣游天地之閒意。</p>
   </div>
   <div>
      <p>相如既病免，家居茂陵。天子曰：「司馬相如病甚，可往從悉取其書，若後之矣。」
      <note>[一]師古曰：「若，汝也。言汝今去已在他人後也。」</note>
使所忠往，
      <note>[二]師古曰：「使者姓名也，解在食貨志。」</note>
而相如已死，家無遺書。問其妻，對曰：「長卿未嘗有書也。時時著書，人又取去。長卿未死時，為一卷書，曰有使來求書，奏之。」其遺札書言封禪事，
      <note>[三]師古曰：「書於札而留之，故云遺札。」</note>
所忠奏焉，天子異之。其辭曰：</p>
   </div>
   <div>
      <p>伊上古之初肇，自顥穹生民。
      <note>[一]師古曰：「肇，始也。顥、穹，皆謂天也。顥言氣顥汗也，穹言形穹隆也。謂自初始有天地以來也。顥音胡老反。」</note>
歷選列辟，以迄乎秦。
      <note>[二]師古曰：「選，數也。辟，君也。迄，至也。辟音璧。」</note>
率邇者踵武，聽逖者風聲。
      <note>[三]文穎曰：「率，循也。邇，近也。踵，蹈也。武，迹也。逖，遠也。言循履近者之遺迹，聽遠者之風聲。風謂著於雅頌者也。」師古曰：「風聲，總謂遺風嘉聲耳，無繫於雅頌也。」</note>
紛輪威蕤，堙滅而不稱者，不可勝數也。
      <note>[四]張揖曰：「紛輪威蕤，亂貌。」</note>
繼昭夏，崇號諡，略可道者七十有二君。
      <note>[五]文穎曰：「昭，明也。夏，大也。德明大，相繼封禪於泰山者，七十有二人也。」</note>
罔若淑而不昌，疇逆失而能存？
      <note>[六]應劭曰：「罔，無也。若，順也。淑，善也。疇，誰也。」師古曰：「言行順善者無不昌大，為逆失者誰能久存也。」</note>
      </p>
   </div>
   <pb n="2601"/>
   <div>
      <p>軒轅之前，遐哉邈乎，其詳不可得聞已。
      <note>[一]師古曰：「遐、邈，皆遠也。已，語終之辭。」</note>
五三六經載籍之傳，維見可觀也。
      <note>[二]師古曰：「五，五帝也。三，三（皇）〔王〕也。」
            
         
         三，三（皇）〔王〕也。　王先謙說「皇」當作「王」。　按史記索隱作「王」。
      </note>
書曰：「元首明哉！股肱良哉！」
      <note>[三]師古曰：「此虞書益稷之辭也。元首，君也。股肱，大臣也。」</note>
因斯以談，君莫盛於堯，臣莫賢於后稷。后稷創業於唐，公劉發迹於西戎，文王改制，爰周郅隆，大行越成，
      <note>[四]文穎曰：「郅，至也。行，道也。文王始開王業，改正朔服色，太平之道於是成也。」應劭曰：「大行，道德大行也。」師古曰：「郅音質。」</note>
而后陵夷衰微，千載亡聲，豈不善始善終哉！
      <note>[五]鄭氏曰：「無聲，無有惡聲也。」師古曰：「雖後嗣衰微，政教頹替，猶經千載而無惡聲。」</note>
然無異端，慎所由於前，謹遺教於後耳。
      <note>[六]師古曰：「言既創業定制，又垂裕後昆也。」</note>
故軌迹夷易，易遵也；
      <note>[七]師古曰：「夷、易，皆平也。易音弋豉反。」</note>
湛恩厖洪，易豐也；
      <note>[八]師古曰：「湛讀曰沈。沈，深也。厖、洪，皆大也。厖音尨。」</note>
憲度著明，易則也；垂統理順，易繼也。
      <note>[九]張揖曰：「垂，縣也。統，緒也。理，道也。文王重易六爻，窮理盡性，縣於後世，其道和順，易續而明，孔子得錯其象而彖其辭也。」師古曰：「統業直言所垂之業，其理至順，故令後嗣易繼之耳，非謂演易也。」</note>
是以業隆於繈保而崇冠乎二后。
      <note>[一０]孟康曰：「繈保謂成王也。二后謂文武也。周公負成王以致太平，功德冠於文武者，遵成法易故也。」</note>
揆厥所元，終都攸卒，
      <note>[一一]師古曰：「元，始也。都，於也。攸，所也。卒亦終也。言度其所始，究其所終也。」</note>
未有殊尤絕迹可考於今者也。
      <note>[一二]師古曰：「尤，異也。考，校也。言不得與漢校其德也。」</note>
然猶躡梁甫，登大山，建顯號，施尊名。大漢之德，逢涌原泉，沕潏曼羨，
      <note>[一三]師古曰：「逢讀曰逢火。言如逢火火之升，原泉之流也。沕潏曼羨，盛大之意也。沕音勿。潏音聿。羨音（戈）〔弋〕扇反。」
            
         
         羨音（戈）〔弋〕扇反。　景祐、殿本都作「弋」，此誤。
      </note>
旁魄四塞，雲布霧散，
      <note>[一四]師古曰：「旁魄，廣被也。魄音步各反。」</note>
上暢九垓，下泝八埏。
      <note>[一五]服虔曰：「暢，達也。垓，重也。天有九重。」如淳曰：「淮南云若士謂盧敖：『吾與汗漫期乎九垓之上。』」孟康曰：「泝，流也。埏，地之八際也。言德上達於九重之天，下流於地之八際。」師古曰：「埏，本音延，合韻音弋戰反。淮南子作八夤也。」</note>
懷生之類，沾濡浸潤，協氣橫流，武節焱逝，
      <note>[一六]師古曰：「言和氣橫被四表，威武如焱之盛。」</note>
爾陿游原，迥闊泳末，
      <note>[一七]孟康曰：「爾，近也。原，本也。迥，遠也。闊，廣也。泳，浮也。恩德比之於水，近者游其原，遠者浮其末也。」</note>
首惡鬱沒，闇昧昭晰，
      <note>[一八]師古曰：「始為惡者皆卽湮滅，素暗昧者皆得光明也。晰音之舌反。」</note>
昆蟲闓懌，回首面內。
      <note>[一九]文穎曰：「闓、懌，皆樂也。」師古曰：「闓讀曰凱。言四方幽遐，皆懷和樂，回首革面，而內嚮也。」</note>然后囿騶
</p>
   </div>
   <pb n="2602"/>
   <div>
      <p>
虞之珍羣，徼麋鹿之怪獸，
      <note>[二０]師古曰：「言騶虞自擾而充苑囿，怪獸自來若入徼塞。言符瑞之盛也。徼音工釣反。」</note>
導一莖六穗於庖，
      <note>[二一]鄭氏曰：「導，擇也。一莖六穗，謂嘉禾之米，於庖廚以供祭祀也。」</note>
犧雙觡共抵之獸，
      <note>[二二]服虔曰：「犧，牲也。觡，角也。抵，本也。武帝獲白麟，兩角共一本，因以為牲也。」</note>
獲周餘放龜于岐，
      <note>[二三]文穎曰：「周放畜餘龜於池沼之中，至漢得之於岐山之旁。龜能吐故納新，千歲不死也。」</note>
招翠黃乘龍於沼。
      <note>[二四]張揖曰：「乘龍，四龍也。」孟康曰：「翠黃，乘黃也，龍翼馬身，黃帝乘之而仙。言見乘黃而招呼之。禮樂志曰『訾黃
其何不來下』。余吾渥（津）〔洼〕水中出神馬，
            
         
         余吾渥（津）〔洼〕水中出神馬，　景祐、殿本都作「洼」，此誤。
故曰乘龍於沼也。」師古曰：「此說非也。言招致翠黃及乘龍於池沼耳。乘音食證反。春秋傳曰『帝賜之乘龍』。」</note>
鬼神接靈圉，賓於閒館。
      <note>[二五]文穎曰：「是時上求神仙之人，得上郡之巫長陵女子，能與鬼神交接，治病輒愈，置於上林苑中，號曰神君。有似於古之靈圉，禮待之於閒館舍中也。」師古曰：「閒讀曰閑。」</note>
奇物譎詭，俶儻窮變。
      <note>[二六]師古曰：「俶音吐歷反。」</note>
欽哉，符瑞臻茲，猶以為薄，不敢道封禪。蓋周躍魚隕杭，休之以燎。
      <note>[二七]應劭曰：「杭，舟也。休，美也。」師古曰：「燎，祭天也。謂武王伐紂，白魚入于王舟，俯取以燎。」</note>
微夫斯之為符也，以登介丘，不亦恧乎！
      <note>[二八]服虔曰：「介，大也。丘，山也。言周以白魚為瑞，登太山封禪，不亦慙乎？」</note>
進攘之道，何其爽與？
      <note>[二九]張揖曰：「進，周也。攘，漢也。爽，差也。言周未可封禪而封，為進；漢可封禪而不為，為攘也。」師古曰：「攘，古讓字也。」</note>
      </p>
   </div>
   <pb n="2604"/>
   <div>
      <p>於是大司馬進曰：
      <note>[一]文穎曰：「大司馬，上公，故先進議也。」</note>
「陛下仁育羣生，義征不譓，
      <note>[二]文穎曰：「譓，順也。」</note>
諸夏樂貢，百蠻執贄，
      <note>[三]師古曰：「夏，大也。諸夏謂中國之人，比蠻夷為大也。」</note>
德牟往初，功無與二，
      <note>[四]師古曰：「牟，等也。」</note>
休烈液洽，符瑞衆變，期應紹至，不特創見。
      <note>[五]師古曰：「言符瑞衆多，應期相續而至，不獨初創而見也。」</note>
意者太山、梁父設壇場望幸，蓋號以況榮，
      <note>[六]孟康曰：「意者，言太山、梁父設壇場，望聖帝往封禪記號以表榮名也。」師古曰：「幸，臨幸也。蓋，發語辭也。」</note>
上帝垂恩儲祉，將以慶成，
      <note>[七]師古曰：「上帝，天也。言垂恩於下，豫積祉福，用慶告成之禮。」</note>
陛下嗛讓而弗發也。
      <note>[八]張揖曰：「不肯發意往也。」師古曰：「嗛，古謙字。」</note>
挈三神之歡，缺王道之儀，
      <note>[九]應劭曰：「挈，絕也。缺，闕也。」如淳曰：「三神，地祇、天神、山岳也。」師古曰：「挈音口計反。」</note>
羣臣恧焉。
      <note>[一０]師古曰：「恧，愧也，音女六反。」</note>
或謂且天為質闇，示珍符固不可辭；
      <note>[一一]師古曰：「言天道質昧，以符瑞見意，不可辭讓也。」</note>
若然辭之，是泰山靡記而梁父罔幾也。
      <note>[一二]張揖曰：「泰山之上無所表記，梁父壇場無所庶幾也。」</note>
亦各並時而榮，咸濟厥世而屈，說者尚何稱於後，而云七十二君哉？
      <note>[一三]應劭曰：「屈，絕也。言古帝王若但各一時之榮，畢世而絕者，則說者無從顯稱於後也。」師古曰：「屈音其勿反。」</note>
夫修德以錫符，奉符以行事，不為進越也。
      <note>[一四]文穎曰：「越，踰也。不為苟進踰禮也。」</note>
故聖王弗替，而修禮（以）〔地〕祇，
      <note>而修禮（以）〔地〕祇，　景祐、殿本都作「地」。　史記、文選同，此誤。</note>
謁款天神，
      <note>[一五]文穎曰：「謁，告也。款，誠也。」師古曰：「替，廢也。不廢封禪之事也。」</note>
勒功中岳，以章至尊，
      <note>[一六]張揖曰：「蓋先禮中岳而幸太山也。」師古曰：「章，明也。」</note>舒盛德，發號榮，受厚福，以
</p>
   </div>
   <pb n="2605"/>
   <div>
      <p>
浸黎民。皇皇哉斯事，天下之壯觀，王者之卒業，不可貶也。
      <note>[一七]師古曰：「皇皇，盛貌也。卒，終也，字或作本，或作丕，丕，大也。」</note>
願陛下全之。
      <note>[一八]張揖曰：「願以封禪全其終也。」</note>
而后因雜縉紳先生之略術，使獲曜日月之末光絕炎，以展采錯事。
      <note>[一九]文穎曰：「采，官也。使諸儒記功著業，得觀日月末光殊絕之明，以展其官職，設錯其事業也。」李奇曰：「炎音火之光炎。」師古曰：「炎音弋贍反。錯音千故反。」</note>
猶兼正列其義，祓飾厥文，作春秋一藝。
      <note>[二０]孟康曰：「猶作春秋者，正天時，列人事也。言諸儒既得展事業，因兼正天時，列人事，敘述大義為一經也。」師曰：「祓，除也。祓飾者，言除去舊事，更飾新文也。祓音敷勿反。」</note>
將襲舊六為七，攄之無窮，
      <note>[二一]文穎曰：「六經加一為七也。」師古曰：「攄，布也，音丑居反。」</note>
俾萬世得激清流，揚微波，蜚英聲，騰茂實。
      <note>[二二]師古曰：「蜚，古飛字。」</note>
前聖之所以永保鴻名而常為稱首者用此。
      <note>[二三]師古曰：「稱音尺孕反。」</note>
宜命掌故悉奏其儀而覽焉。」
      <note>[二四]師古曰：「掌故，太常官屬，主故事者。」</note>
      </p>
   </div>
   <pb n="2606"/>
   <div>
      <p>於是天子沛然改容，曰：「俞乎，朕其試哉！」
      <note>[一]師古曰：「沛然，感動之意也。俞者，然也，然其所請也。沛音普大反。俞音踰。」</note>
乃遷思回慮，總公卿之議，詢封禪之事，詩大澤之博，廣符瑞之富。
      <note>[二]孟康曰：「詩所以詠功德，謂下四章之頌也。大澤之博，謂『自我天覆，雲之油油』也。廣符瑞之富，謂『斑斑之獸』以下三章，言符應廣大富饒也。」</note>
遂作頌曰：</p>
   </div>
   <pb n="2607"/>
   <div>
      <p>自我天覆，雲之油油。
      <note>[一]蘇林曰：「油音油麻之油。」李奇曰：「油油，雲行貌。孟子曰『油然作雲，沛然下雨』。」</note>
甘露時雨，厥壤可游。
      <note>[二]師古曰：「言雨霧滂沛，其澤可以游泳也。」</note>
滋液滲漉，何生不育！
      <note>[三]師古曰：「滲漉，謂潤澤下究，故無生而不育也。滲音山禁反。漉音鹿。」</note>
嘉穀六穗，我穡曷蓄？
      <note>[四]李奇曰：「我之稼穡，何等不蓄積？」</note>
      </p>
   </div>
   <div>
      <p>匪唯雨之，又潤澤之；匪唯偏我，氾布護之；
      <note>[一]師古曰：「氾，普也。布護，言遍布也。氾音敷劍反。」</note>
萬物熙熙，懷而慕之。名山顯位，望君之來。君兮君兮，侯不邁哉！
      <note>[二]師古曰：「侯，何也。邁，行也。言君何不行封禪。」</note>
      </p>
   </div>
   <div>
      <p>丹殳丹殳之獸，樂我君圃；白質黑章，其儀可喜；
      <note>[一]師古曰：「謂騶虞也。丹殳字與斑同耳，從丹青之丹。喜音許記反。」</note>
旼旼穆穆，君子之態。
      <note>[二]孟康曰：「旼旼，和也。穆穆，敬也。言容態和且敬，有似君子也。」張揖曰：「旼音旻。」</note>
蓋聞其聲，今視其來。
      <note>[三]師古曰：「言往昔但聞其聲，今親見其來也。來合韻音郎代反。」</note>
厥塗靡從，天瑞之徵。
      <note>[四]文穎曰：「其來之道何從乎？此乃天瑞之應也。」</note>
茲爾於舜，虞氏以興。
      <note>[五]文穎曰：「百獸舞，則騶虞在其中也。」</note>
      </p>
   </div>
   <pb n="2608"/>
   <div>
      <p>濯濯之麟，游彼靈畤。孟冬十月，君徂郊祀。
      <note>[一]文穎曰：「濯濯，肥也。武帝冬幸雍，祠五畤，獲白麟也。」師古曰：「濯音直角反。大雅靈臺之詩云『麀鹿濯濯』。」</note>
馳我君輿，帝用享祉。
      <note>[二]文穎曰：「馳我君車之前也。」師古曰：「帝，天帝也。以此祭天，天既享之，答以祉福也。」</note>
三代之前，蓋未嘗有。</p>
   </div>
   <div>
      <p>宛宛黃龍，興德而升；
      <note>[一]文穎曰：「起至德而見也。」</note>
采色玄耀，炳炳煇煌。
      <note>[二]師古曰：「玄讀曰炫。煇煌，光貌。煇音下本反。」</note>
正陽顯見，覺寤黎烝。
      <note>[三]文穎曰：「陽，明也。」師古曰：「黎烝，衆庶也。」</note>
於傳載之，云受命所乘。
      <note>[四]師古曰：「謂易云『時乘六龍以御天也』。」</note>
      </p>
   </div>
   <div>
      <p>厥之有章，不必諄諄。
      <note>[一]文穎曰：「天之所命，表以符瑞，章明其德，不必諄諄然有語言也。」師古曰：「諄諄，告喻之熟也，音之純反。」</note>
依類託寓，諭以封巒。
      <note>[二]文穎曰：「寓，寄也。巒，山也。言依事類託寄，以喻封禪。」</note>
      </p>
   </div>
   <pb n="2609"/>
   <div>
      <p>披藝觀之，天人之際已交，上下相發允答。聖王之事，兢兢翼翼。
      <note>[一]師古曰：「兢兢，戒也。翼翼，敬也。」</note>
故曰於興必慮衰，安必思危。是以湯武至尊嚴，不失肅祗，
      <note>[二]師古曰：「言居天子之位，猶不忘恭敬也。」</note>
舜在假典，顧省厥遺：
      <note>[三]師古曰：「在，察也。假，（天）〔大〕也。
            
         
         假，（天）〔大〕也。　景祐、殿本都作「大」，此誤。
典，則也。言舜察琁璣玉衡，恐己政化有所遺失，不合天心。今漢亦當順天意而封禪也。」</note>
此之謂也。</p>
   </div>
   <div>
      <p>相如既卒五歲，上始祭后土。八年而遂禮中岳，封于太山，至梁甫，禪肅然。</p>
   </div>
   <div>
      <p>相如它所著，若遺平陵侯書、與五公子相難、屮木書篇，不采，采其尤著公卿者云。</p>
   </div>
   <div>
      <p>贊曰：司馬遷稱「春秋推見至隱，
      <note>[一]李奇曰：「隱猶微也。言其義顯而文隱，若隱公見弒死，而經不書，隱諱之也。」</note>
易本隱以之顯，
      <note>[二]張揖曰：「作八卦以通神明之德，是本隱也。有天道焉，有地道焉，有人道焉，以類萬物之情，是之顯也。」師古曰：「之，往也。」</note>
大雅言王公大人，而德逮黎庶，
      <note>[三]張揖曰：「謂文王、公劉在位，大人之德下及衆民者也。」</note>
小雅譏小己之得失，其流及上。
      <note>[四]張揖曰：「己，詩人自謂也。己小有得失，不得其所，作詩流言，以諷其上也。」師古曰：「小己者，謂卑少之人，以對上言大人耳。」</note>
所言雖殊，其合德一也。相如雖多虛辭濫說，然要其歸引之於節儉，此亦詩之風諫何異？」
      <note>[五]師古曰：「風讀曰諷，次下亦同。」</note>
揚雄以為靡麗之賦，勸百而風一，
      <note>[六]師古曰：「奢靡之辭多，而節儉之言少也。」</note>
猶騁鄭衞之聲，曲終而奏雅，不已戲乎！
      <note>[七]張揖曰：「不亦輕戲乎哉！」</note>
      </p>
   </div>
</xml>
