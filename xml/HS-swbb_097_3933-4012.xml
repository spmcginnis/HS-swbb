<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>自古受命帝王及繼體守文之君，
      <note>[一]師古曰：「繼體謂嗣位也。守文，言遵成法，不用武功也。」</note>
非獨內德茂也，蓋亦有外戚之助焉。夏之興也以塗山，
      <note>[二]師古曰：「禹娶塗山氏之女而生啟也。」</note>
而桀之放也用末喜；
      <note>[三]師古曰：「末喜，桀之妃，有施氏女也，美於色，薄於德，女子行，丈夫心。桀常置末喜於膝上，聽用其言，昏亂失道。於是湯伐之，遂放桀，與末喜死於南巢。」</note>
殷之興也以有娀（又）〔及〕有新女，
      <note>殷之興也以有娀（又）〔及〕有新女，　景祐、殿、局本都作「及」。王先謙說作「及」是。</note>
      
         <note>[四]師古曰：「有娀，國名，其女簡狄吞燕卵而生高，為殷始祖。有新女氏女，湯妃也。娀音嵩。新女音詵。」</note>
而紂之滅也嬖妲己；
      <note>[五]師古曰：「妲己，紂之妃，有蘇氏女也，美好辯辭，興於姦宄，嬖幸於紂。紂用其言，毒虐衆庶。於是武王伐紂，戰於牧野，紂師倒戈，不為之戰。武王克殷，致天之罰，斬妲己頭，縣之於小白旗，以為紂之亡者，由此女也。」</note>
周之興也以姜嫄及太任、太姒，
      <note>[六]師古曰：「姜嫄，有邰氏之女，帝嚳之妃也，履大人迹而生后稷，為周始祖。太任，文王母；太姒，武王母也。嫄音原。」</note>
而幽王之禽也淫襃姒。
      <note>[七]師古曰：「謂黜申后而致犬戎，舉偽烽而諸侯莫救也。」</note>
故易基乾坤，詩首關雎，
      <note>[八]師古曰：「基亦始。」</note>
書美釐降，
      <note>[九]師古曰：「釐，理也。尚書堯典稱舜之美，云『釐降二女于媯汭』，言堯欲觀舜治迹，以己二女妻之，舜能以治降下二女，以成其德。」</note>
春秋譏不親迎。
      <note>[一０]師古曰：「春秋公羊經：『隱二年，紀履須來逆女。』傳曰：『外逆女不書，此何以書？譏也。何譏爾？始不親迎也。』」</note>
夫婦之際，人道之大倫也。
      <note>[一一]師古曰：「倫，理也。」</note>
禮之用，唯昏姻為兢兢。
      <note>[一二]師古曰：「兢兢，戒慎也。」</note>
夫樂調而四時和，陰陽之變，萬物之統也，可不慎與！
      <note>[一三]師古曰：「與讀曰歟。」</note>
人能弘道，末如命何。
      <note>[一四]師古曰：「末，無也。論語載孔子曰：『人能弘道，非道弘人。』又稱子路曰：『道之將興，命也；道之將廢，命也。公伯寮如命何？』故引之。」</note>
甚哉妃匹之愛，君不能得之臣，父不能得之子，況卑下乎！
      <note>[一五]師古曰：「言雖君父之尊，不能奪其所好而移其本意。」</note>
既驩合矣，或不能成子姓，
      <note>[一六]師古曰：「姓，生也。」</note>
成子姓矣，而不能要其終，豈非命也哉！孔子罕言命，蓋難言之。
      <note>[一七]師古曰：「論語曰『子罕言利與命與仁』。罕者，希也。」</note>
非通幽明之變，惡能識乎性命！
      <note>[一八]師古曰：「惡音烏，謂於何也。論語稱子貢曰：『夫子之文章可得而聞也，夫子之言性與天道不可得而聞也已矣！』謂孔子不言性命及天道。而學者誤讀，謂孔子之言自然與天道合，非唯失於文句，實乃大乖意旨。」</note>
      </p>
   </div>
   <pb n="3935"/>
   <div>
      <p>漢興，因秦之稱號，帝母稱皇太后，祖母稱太皇太后，適稱皇后，
      <note>[一]師古曰：「適讀曰嫡。后亦君也。天曰皇天，地曰后土，故天子之妃，以后為稱，取象二儀。」</note>
妾皆稱夫人。又有美人、良人、八子、七子、長使、少使之號焉。
      <note>[二]師古曰：「良，善也。八、七，祿秩之差也。長使、少使，主供使者。」</note>
至武帝制倢伃、娙娥、傛華、充依，各有爵位，
      <note>[三]師古曰：「倢，言接幸於上也。伃，美稱也。娙娥，皆美貌也。傛傛猶言奕奕也，便習之意也。充依，言充後庭而
依秩序也。倢音接。伃音予，字或從女，其音同耳。娙音五經反。傛音容。」</note>
而元帝加昭儀之號，
      <note>[四]師古曰：「昭顯其儀，示隆重也。」</note>
凡十四等云。
      <note>[五]師古曰：「除皇后，自昭儀以下至秩百石，十四等。」</note>
昭儀位視丞相，爵比諸侯王。倢伃視上卿，比列侯。娙娥視中二千石，比關內侯。
      <note>[六]師古曰：「中二千石，實得二千石也。中之言滿也。月得百八十斛，是為一歲凡得二千一百六十石。言二千者，舉成數耳。」</note>
傛華視真二千石，比大上造。
      <note>[七]師古曰：「真二千石，月得百五十斛，一歲凡得千八百石耳。大上造，第十六爵。」</note>
美人視二千石，比少上造。
      <note>[八]師古曰：「二千石，月得百二十斛，一歲凡得一千四百四十石耳。少上造，第十五爵。」</note>
八子視千石，比中更。
      <note>[九]師古曰：「中更，第十三爵也。更，公衡反，其下亦同。」</note>
充依視千石，比左更。
      <note>[一０]師古曰：「左更，第十二爵。」</note>
七子視八百石，比右庶長。
      <note>[一一]師古曰：「右庶長，第十一爵。」</note>
良人視八百石，比左庶長。
      <note>[一二]師古曰：「左庶長，第十爵。」</note>
長使視六百石，比五大夫。
      <note>[一三]師古曰：「五大夫，第九爵。」</note>
少使視四百石，比公乘。
      <note>[一四]師古曰：「公乘，第八爵。」</note>
五官視三百石。
      <note>[一五]師古曰：「五官，所掌亦象外之五官也。」</note>
順常視二百石。無涓、共和、娛靈、保林、良使、夜者皆視百石。
      <note>[一六]師古曰：「涓，絜也。無涓，言無所不絜也。共讀曰恭，言恭順而和柔也。娛靈，可以娛樂情靈也。保，安也。保林，言其可安衆如林也。良使，使令之善者也。夜者，主職夜事。令音力成反。」</note>
上家人子、中家人子視有秩斗食云。
      <note>[一七]師古曰：「家人子者，言採擇良家子以入宮，未有職號，但稱家人子也。斗食謂佐史也。謂之斗食者，言一歲不
滿百石，日食一斗二升。」</note>五官以下，葬司馬門外。
      <note>[一八]服虔曰：「陵上司馬門之外。」</note>
      </p>
   </div>
   <div>
      <p>高祖呂皇后，父呂公，單父人也，
      <note>[一]師古曰：「單音善。父音甫。」</note>
好相人。高祖微時，呂公見而異之，乃以女妻高祖，生惠帝、魯元公主。高祖為漢王，元年封呂公為臨泗侯，二年立孝惠為太子。</p>
   </div>
   <div>
      <p>後漢王得定陶戚姬，愛幸，生趙隱王如意。太子為人仁弱，高祖以為不類己，常欲廢之而立如意，「如意類我」。戚姬常從上之關東，日夜啼泣，欲立其子。呂后年長，常留守，希見，益疏。如意且立為趙王，留長安，幾代太子者數。
      <note>[一]師古曰：「幾音鉅依反。數音所角反。」</note>
賴公卿大臣爭之，及叔孫通諫，用留侯之策，得無易。</p>
   </div>
   <div>
      <p>呂后為人剛毅，佐高帝定天下，兄二人皆為列將，從征伐。長兄澤為周呂侯，次兄釋之為建成侯，逮高祖而侯者三人。高祖四年，臨泗侯呂公薨。</p>
   </div>
   <div>
      <p>高祖崩，惠帝立，呂后為皇太后，乃令永巷囚戚夫人，髠鉗衣赭衣，令舂。戚夫人舂且歌曰：「子為王，母為虜，終日舂薄暮，常與死為伍！
      <note>[一]師古曰：「與死罪者為伍也。」</note>
相離三千里，當誰使告女？」
      <note>[二]師古曰：「女讀曰汝。此下皆同。」</note>太
</p>
   </div>
   <pb n="3938"/>
   <div>
      <p>
后聞之大怒，曰：「乃欲倚女子邪？」
      <note>[三]師古曰：「乃亦汝。」</note>
乃召趙王誅之。使者三反，
      <note>[四]師古曰：「反，還也。三還猶今言三回也。」</note>
趙相周昌不遣。太后召趙相，相徵至長安。使人復召趙王，王來。惠帝慈仁，知太后怒，自迎趙王霸上，入宮，挾與起居飲食。數月，帝晨出射，趙王不能蚤起，太后伺其獨居，使人持鴆飲之。遲帝還，趙王死。
      <note>[五]師古曰：「遲音直二反，解在高紀。」</note>
太后遂斷戚夫人手足，去眼熏耳，飲瘖藥，
      <note>[六]師古曰：「去其眼精，以藥熏耳令聾也。瘖，不能言也，以瘖藥飲之也。飲音於禁反。瘖音於今反。」</note>
使居鞠域中，
      <note>[七]師古曰：「鞠域，如蹋鞠之域，謂窟室也。鞠音巨六反。」</note>
名曰「人彘」。居數月，乃召惠帝視「人彘」。帝視而問知其戚夫人，乃大哭，因病，歲餘不能起。使人請太后曰：「此非人所為。臣為太后子，終不能復治天下！」
      <note>[八]師古曰：「令太后視事，己自如太子然。」</note>
以此日飲為淫樂，不聽政，七年而崩。</p>
   </div>
   <div>
      <p>太后發喪，哭而泣不下。
      <note>[一]師古曰：「泣謂淚也。」</note>
留侯子張辟彊為侍中，年十五，謂丞相陳平曰：「太后獨有
</p>
   </div>
   <pb n="3939"/>
   <div>
      <p>
帝，今哭而不悲，君知其解未？」
      <note>[二]師古曰：「解猶解說其意。」</note>
陳平曰：「何解？」辟彊曰：「帝無壯子，太后畏君等。今請拜呂台、呂產為將，將兵居南北軍，及諸呂皆官，居中用事。如此則太后心安，君等幸脫禍矣！」
      <note>[三]師古曰：「脫，免也。」</note>
丞相如辟彊計請之，太后說，其哭乃哀。
      <note>[四]師古曰：「說讀曰悅。」</note>
呂氏權由此起。乃立孝惠後宮子為帝，太后臨朝稱制。復殺高祖子趙幽王友、共王恢
      <note>[五]師古曰：「共讀曰恭。」</note>
及燕（靈）王建〔子〕。
      <note>燕（靈）王建〔子〕。　景祐本無「靈」字，有「子」字。周壽昌說何焯校本同，何校是。</note>
遂立周呂侯子台為呂王，
      <note>[六]師古曰：「台音土來反。」</note>
台弟產為梁王，建城侯釋之子祿為趙王，台子通為燕王，又封諸呂凡六人皆為列侯，追尊父呂公為呂宣王，兄周呂侯為悼武王。</p>
   </div>
   <div>
      <p>太后持天下八年，病犬禍而崩，語在五行志。病困，以趙王祿為上將軍居北軍，梁王產為相國居南軍，戒產、祿曰：「高祖與大臣約，非劉氏王者天下共擊之，今王呂氏，大臣不平。我即崩，恐其為變，必據兵衛宮，慎毋送喪，為人所制。」太后崩，太尉周勃、丞相陳平、
</p>
   </div>
   <pb n="3940"/>
   <div>
      <p>
朱虛侯劉章等共誅產、祿，悉捕諸呂男女，無少長皆斬之。而迎立代王，是為孝文皇帝。</p>
   </div>
   <div>
      <p>孝惠張皇后。宣平侯敖尚帝姊魯元公主，有女。惠帝即位，呂太后欲為重親，以公主女配帝為皇后。欲其生子，萬方終無子，乃使陽為有身，取後宮美人子名之，
      <note>[一]師古曰：「名為皇后子。」</note>
殺其母，立所名子為太子。</p>
   </div>
   <div>
      <p>惠帝崩，太子立為帝，四年，乃自知非皇后子，出言曰：「太后安能殺吾母而名我！我壯即為所為。」
      <note>[一]師古曰：「為其所為，謂所生之母也。並音于偽反。」</note>
太后聞而患之，恐其作亂，乃幽之永巷，言帝病甚，左右莫得見。太后下詔廢之，語在高后紀。遂幽死，更立恆山王弘為皇帝，而以呂祿女為皇后。欲連根固本牢甚，
      <note>[二]師古曰：「牢，堅也。」</note>
然而無益也。呂太后崩，大臣正之，卒滅呂氏。少帝恆山、淮南、濟川王，皆以非孝惠子誅。獨置孝惠皇后，廢處北宮，
      <note>[三]師古曰：「置，留也。北宮，在未央宮之北。」</note>
孝文後元年薨，葬安陵，不起墳。</p>
   </div>
   <div>
      <p>高祖薄姬，文帝母也。父吳人，秦時與故魏王宗女魏媼通，生薄姬。而薄姬父死山陰，因葬焉。
      <note>[一]師古曰：「山陰，會稽之縣。」</note>
及諸侯畔秦，魏豹立為王，而魏媼內其女於魏宮。許負相薄姬，當生天子。是時項羽方與漢王相距滎陽，天下未有所定。豹初與漢擊楚，及聞許負言，心喜，因背漢而中立，與楚連和。
      <note>[二]師古曰：「自謂當得天下。」</note>
漢使曹參等虜魏王豹，以其國為郡，而薄姬輸織室。豹已死，漢王入織室，見薄姬，有詔內後宮，歲餘不得幸。</p>
   </div>
   <div>
      <p>始姬少時，與管夫人、趙子兒相愛，約曰：「先貴毋相忘！」已而管夫人、趙子兒先幸漢王。漢王四年，坐河南成皋靈臺，此兩美人侍，相與笑薄姬初時約。漢王問其故，兩人俱以實告。漢王心悽然憐薄姬，是日召欲幸之。對曰：「昨暮夢龍據妾胸。」上曰：「是貴徵也，吾為汝成之。」遂幸，有身。歲中生文帝，年八歲立為代王。自有子後，希見。高祖崩，諸幸姬戚夫人之屬，呂后怒，皆幽之不得出宮。而薄姬以希見故，得出從子之代，為代太后。太后弟薄昭從如代。
      <note>[一]師古曰：「如，往也。」</note>
      </p>
   </div>
   <div>
      <p>代王立十七年，高后崩。大臣議立後，疾外家呂氏彊暴，皆稱薄氏仁善，故迎立代王為
</p>
   </div>
   <pb n="3942"/>
   <div>
      <p>
皇帝，尊太后為皇太后，封弟昭為軹侯。
      <note>[一]師古曰：「軹音只。」</note>
太后母亦前死，葬櫟陽北。乃追尊太后父為靈文侯，會稽郡致園邑三百家，長丞以下使奉守寢廟，上食祠如法。櫟陽亦置靈文夫人園，令如靈文侯園儀。太后蚤失父，其奉太后外家魏氏有力，
      <note>[二]師古曰：「言太后為外家所養也。」</note>
乃召復魏氏，
      <note>[三]師古曰：「優復之也。復音方目反。」</note>
賞賜各以親疏受之。薄氏侯者一人。</p>
   </div>
   <div>
      <p>太后後文帝二歲，孝景前二年崩，
      <note>[一]師古曰：「言文帝崩後二歲，太后乃崩。」</note>
葬南陵。
      <note>[二]師古曰：「薄太后陵在霸陵之南，故稱南陵，即今所謂薄陵。」</note>
用呂后不合葬長陵，
      <note>[三]師古曰：「以呂后是正嫡，故薄不得合葬也。」</note>
故特自起陵，近文帝。</p>
   </div>
   <div>
      <p>孝文竇皇后，景帝母也，呂太后時以良家子選入宮。太后出宮人以賜諸王各五人，竇姬與在行中。
      <note>[一]師古曰：「與讀曰豫。」</note>
家在清河，願如趙，近家，
      <note>[二]師古曰：「如，往也。」</note>
請其主遣宦者吏「必置我籍趙之伍乃」。
      <note>[三]師古曰：「主遣宦者吏，謂宦者為吏而主發遣宮人者也。籍謂名簿也。伍猶列也。」</note>宦
</p>
   </div>
   <pb n="3943"/>
   <div>
      <p>
者忘之，誤置籍代伍中。籍奏，詔可。當行，竇姬涕泣，怨其宦者，不欲往，相彊乃肯行。至代，代王獨幸竇姬，生女嫖。
      <note>[四]師古曰：「嫖音匹昭反。」</note>
孝惠七年，生景帝。</p>
   </div>
   <div>
      <p>代王王后生四男，先代王未入立為帝而王后卒，及代王為帝後，王后所生四男更病死。
      <note>[一]師古曰：「更，互也，音公衡反。」</note>
文帝立數月，公卿請立太子，而竇姬男最長，立為太子。竇姬為皇后，女為館陶長公主。
      <note>[二]師古曰：「年最長，故謂長公主。」</note>
明年，封少子武為代王，後徙梁，
      <note>[三]師古曰：「初封代王，後更為梁王。」</note>
是為梁孝王。</p>
   </div>
   <div>
      <p>竇皇后親蚤卒，葬觀津。
      <note>[一]師古曰：「觀津，清河之縣也。觀音工喚反。」</note>
於是薄太后乃詔有司追封竇后父為安成侯，母曰安成夫人，令清河置園邑二百家，長丞奉守，比靈文園法。</p>
   </div>
   <pb n="3944"/>
   <div>
      <p>竇后兄長君。弟廣國字少君，年四五歲時，家貧，為人所略賣，其家不知處。傳十餘家至宜陽，為其主人入山作炭。暮臥岸下百餘人，岸崩，盡厭殺臥者，
      <note>[一]師古曰：「厭音一甲反。」</note>
少君獨脫不死。
      <note>[二]師古曰：「脫，免也。」</note>
自卜，數日當為侯。從其家之長安，
      <note>[三]師古曰：「從其主家也。之，往也。」</note>
聞皇后新立，家在觀津，姓竇氏。廣國去時雖少，識其縣名及姓，又嘗與其姊采桑，墮，
      <note>[四]師古曰：「墮謂墮樹。」</note>
用為符信，上書自陳。皇后言帝，召見問之，具言其故，果是。復問其所識，
      <note>[五]師古曰：「識，記也，音式志反。」</note>
曰：「姊去我西時，與我決傳舍中，匄沐沐我，已，飯我，乃去。」
      <note>[六]師古曰：「乞沐具而為之沐，沐訖又飯食之也。飯音扶晚反。」</note>
於是竇皇后持之而泣，侍御左右皆悲。乃厚賜之，家於長安。絳侯、灌將軍等曰：「吾屬不死，命乃且縣此兩人。
      <note>[七]師古曰：「恐其後擅權，則將相大臣當被害。」</note>
此兩人所出微，不可不為擇師傅，又復放呂氏大事也。」
      <note>[八]師古曰：「放音甫往反。」</note>
於是乃選長者之有節行者與居。竇長君、少君由此為退讓君子，不敢以富貴驕人。</p>
   </div>
   <pb n="3945"/>
   <div>
      <p>竇皇后疾，失明。文帝幸邯鄲慎夫人、尹姬，皆無子。文帝崩，景帝立，皇后為皇太后，乃封廣國為章武侯。長君先死，封其子彭祖為南皮侯。吳楚反時，太后從昆弟子竇嬰俠，喜士，
      <note>[一]師古曰：「喜音許吏反。」</note>
為大將軍，破吳楚，封魏其侯。竇氏侯者凡三人。</p>
   </div>
   <div>
      <p>竇太后好黃帝、老子言，景帝及諸竇不得不讀老子尊其術。太后後景帝六歲，凡立五十一年，元光六年崩，
      <note>[一]師古曰：「武紀建元六年，太皇太后崩。此傳云後景帝六歲是也。而以建元為元光，則是參錯。又當言凡立四十五年，而云五十一。再三乖謬，皆是此傳誤。」</note>
合葬霸陵。遺詔盡以東宮金錢財物賜長公主嫖。
      <note>[二]師古曰：「東宮，太后所居。」</note>
至武帝時，魏其侯竇嬰為丞相，後誅。</p>
   </div>
   <div>
      <p>孝景薄皇后，孝文薄太后家女也。景帝為太子時，薄太后取以為太子妃。景帝立，立薄妃為皇后，無子無寵。立六年，薄太后崩，皇后廢。廢後四年薨，葬長安城東平望亭南。</p>
   </div>
   <div>
      <p>孝景王皇后，武帝母也。父王仲，槐里人也。母臧兒，故燕王臧荼孫也，為仲妻，生男
</p>
   </div>
   <pb n="3946"/>
   <div>
      <p>
信與兩女。而仲死，臧兒更嫁為長陵田氏婦，生男蚡、勝。臧兒長女嫁為金王孫婦，生一女矣，而臧兒卜筮曰兩女當貴，欲倚兩女，
      <note>[一]師古曰：「冀其貴而依倚之得尊寵也。倚音於綺反。」</note>
奪金氏。金氏怒，不肯與決，乃內太子宮。太子幸愛之，生三女一男。男方在身時，王夫人夢日入其懷，以告太子，太子曰：「此貴徵也。」未生而文帝崩，景帝即位，王夫人生男。是時，薄皇后無子。後數歲，景帝立齊栗姬男為太子，而王夫人男為膠東王。</p>
   </div>
   <div>
      <p>長公主嫖有女，欲與太子為妃，栗姬妒，而景帝諸美人皆因長公主見得貴幸，栗姬日怨怒，謝長主，不許。長主欲與王夫人，王夫人許之。會薄皇后廢，長公主日譖栗姬短。景帝嘗屬諸姬子，
      <note>[一]師古曰：「諸姬子，諸姬所生之子也。屬音之欲反。此下皆同。」</note>
曰：「吾百歲後，善視之。」栗姬怒不肯應，言不遜，景帝心銜之而未發也。</p>
   </div>
   <div>
      <p>長公主日譽王夫人男之美，帝亦自賢之。又耳曩者所夢日符，
      <note>[一]師古曰：「耳常聽聞而記之也。符猶瑞應。」</note>
計未有所定。王夫人又陰使人趣大臣立栗姬為皇后。
      <note>[二]師古曰：「趣音曰促。」</note>
大行奏事，文曰：「『子以母貴，母以子貴。』今太子母號宜為皇后。」帝怒曰：「是乃所當言邪！」
      <note>[三]師古曰：「乃，汝也。言此事非汝所當得言。」</note>
遂案誅大行，而廢太子為臨江王。栗姬愈恚，不得見，以憂死。卒立王夫人為皇后，
      <note>[四]師古曰：「卒，終也。」</note>
男為太子。封皇后兄信為蓋侯。</p>
   </div>
   <pb n="3947"/>
   <div>
      <p>初，皇后始入太子家，後女弟兒姁亦復入，
      <note>[一]師古曰：「姁音許于反。諸婦人之名字，音皆同。」</note>
生四男。兒姁蚤卒，四子皆為王。
      <note>[二]師古曰：「謂廣川惠王越，膠東康王寄，清河哀王乘，常山憲王舜。」</note>
皇后長女為平陽公主，次南宮公主，次隆慮公主。
      <note>[三]師古曰：「慮音廬。」</note>
      </p>
   </div>
   <div>
      <p>皇后立九年，景帝崩。武帝即位，為皇太后，尊太后母臧兒為平原君，封田蚡為武安侯，勝為周陽侯。王氏、田氏侯者凡三人。蓋侯信好酒，田蚡、勝貪，巧於文辭。蚡至丞相，追尊王仲為共侯，
      <note>[一]師古曰：「共讀曰恭。」</note>
槐里起園邑二百家，長丞奉守。及平原君薨，從田氏葬長陵，亦置園邑如共侯法。</p>
   </div>
   <div>
      <p>初，皇太后微時所（謂）〔為〕金王孫生女俗，在民間，蓋諱之也。
      <note>皇太后微時所（謂）〔為〕金王孫生女俗，在民間，蓋諱之也。　景祐、殿本都作「為」。錢大昕說「俗」是金氏女之名。王先謙說錢說是，顏注誤。</note>
      
         <note>[一]師古曰：「言隨流俗而在閭巷，未顯貴。」</note>
武帝始立，韓嫣白之。
      <note>[二]師古曰：「嫣音偃。」</note>
帝曰：「何為不蚤言？」乃車駕自往迎之。其家在長陵小市，直至其門，使左右入求
</p>
   </div>
   <pb n="3948"/>
   <div>
      <p>
之。家人驚恐，女逃匿。扶將出拜，帝下車立曰：「大姊，何藏之深也？」載至長樂宮，與俱謁太后，太后垂涕，女亦悲泣。帝奉酒，前為壽。錢千萬，奴婢三百人，公田百頃，甲第，以賜姊。太后謝曰：「為帝費。」因賜湯沐邑，號修成君。男女各一人，女嫁諸侯，男號修成子仲，以太后故，橫於京師。
      <note>[三]師古曰：「橫音胡孟反。」</note>
太后凡立二十五年，後景帝十五歲，元朔三年崩，合葬陽陵。</p>
   </div>
   <div>
      <p>孝武陳皇后，長公主嫖女也。曾祖父陳嬰與項羽俱起，後歸漢，為堂邑侯。傳子至孫午，午尚長公主，生女。</p>
   </div>
   <div>
      <p>初，武帝得立為太子，長主有力，取主女為妃。及帝即位，立為皇后，擅寵驕貴，十餘年而無子，聞衞子夫得幸，幾死者數焉。
      <note>[一]師古曰：「幾音鉅依反。數音所角反。」</note>
上愈怒。后又挾婦人媚道，頗覺。元光五年，上遂窮治之，女子楚服等坐為皇后巫蠱祠祭祝詛，大逆無道，相連及誅者三百餘人。楚服梟首於市。使有司賜皇后策曰：「皇后失序，惑於巫祝，
      <note>[二]師古曰：「言失德義之序，而妄祝詛也。」</note>
不可以承天命。其上璽綬，罷退居長門宮。」</p>
   </div>
   <pb n="3949"/>
   <div>
      <p>明年，堂邑侯午薨，主男須嗣侯。主寡居，私近董偃。十餘年，主薨。須坐淫亂，兄弟爭財，當死，自殺，國除。後數年，廢后乃薨，葬霸陵郎官亭東。</p>
   </div>
   <div>
      <p>孝武衞皇后字子夫，生微也。其家號曰衞氏，出平陽侯邑。子夫為平陽主謳者。
      <note>[一]師古曰：「齊歌曰謳，音一侯反。」</note>
武帝即位，數年無子。平陽主求良家女十餘人，飾置家。帝祓霸上，
      <note>[二]孟康曰：「祓，除也。於霸水上自祓除，今三月上巳祓禊也。」師古曰：「祓音廢。禊音系。」</note>
還過平陽主。主見所偫美人，
      <note>[三]師古曰：「偫，儲偫也。偫音丈紀反。」</note>
帝不說。既飲，謳者進，帝獨說子夫。
      <note>[四]師古曰：「說皆讀曰悅。」</note>
帝起更衣，子夫侍尚衣
      <note>[五]如淳曰：「以帷帳障尊者也。」晉灼曰：「代侍五尚之衣。」師古曰：「二說皆非也。尚，主也。時於軒中侍帝，權主衣裳。」</note>
軒中，得幸。
      <note>[六]師古曰：「軒謂軒車，即今車之施幰者。」</note>
還坐驩甚，賜平陽主金千斤。主因奏子夫送入宮。子夫上車，主拊其背曰：「行矣！
      <note>[七]師古曰：「拊謂摩循之也。行矣，猶今言好去。」</note>
強飯勉之。
      <note>[八]師古曰：「強音其兩反。飯音扶晚反。」</note>
即貴，願無相忘！」入宮歲餘，不復幸。武帝擇宮人不中用者斥出之，子夫得見，涕泣請出。上憐之，復幸，遂有身，尊寵。召其兄衞長君、弟青侍中。而子夫生三女，元朔元年生男據，遂立為皇后。</p>
   </div>
   <pb n="3950"/>
   <div>
      <p>先是衞長君死，乃以青為將軍，擊匈奴有功，封長平侯。青三子（皆）〔在〕襁褓中，皆為列侯。
      <note>青三子（皆）〔在〕襁褓中，皆為列侯。　景祐、殿、局本都作「在」，此誤。</note>
及皇后姊子霍去病亦以軍功為冠軍侯，至大司馬票騎將軍。青為大司馬大將軍。衞氏支屬侯者五人。青還，尚平陽主。</p>
   </div>
   <div>
      <p>皇后立七年，而男立為太子。後色衰，趙之王夫人、中山李夫人有寵，皆蚤卒。後有尹倢伃、鉤弋夫人更幸。
      <note>[一]師古曰：「更，互也，音工衡反。」</note>
衞后立三十八年，遭巫蠱事起，江充為姦，太子懼不能自明，遂與皇后共誅充，發兵，兵敗，太子亡走。詔遣宗正劉長樂、執金吾劉敢奉策收皇后璽綬，自殺。黃門蘇文、姚定漢輿置公車令空舍，盛以小棺，瘞之城南桐柏。
      <note>[二]師古曰：「瘞，薶也。桐柏，亭名也。瘞音於例反。」</note>
衞氏悉滅。宣帝立，及改葬衞后，追諡曰思后，置園邑三百家，長丞周衞奉守焉。
      <note>[三]師古曰：「葬在杜門外大道東，以倡優雜伎千人樂其園，故號千人聚。其地在今長安城內金城坊西北隅是。」</note>
      </p>
   </div>
   <div>
      <p>孝武李夫人，本以倡進。
      <note>[一]師古曰：「倡，樂人，音昌。」</note>
初，夫人兄延年性知音，善歌舞，武帝愛之。每為新聲變曲，聞者莫不感動。延年侍上起舞，歌曰：「北方有佳人，絕世而獨立，一顧傾人城，再顧傾人國。寧不知傾城與傾國，佳人難再得！」
      <note>[二]師古曰：「非不惜城與國也，但以佳人難得，愛悅之深，不覺傾覆。」</note>
上嘆息曰：「善！世豈有此人乎？」平陽主因言延年有女弟，上乃召見之，實妙麗善舞。由是得幸，生一男，是為昌邑哀王。李夫人少而蚤卒，上憐閔焉，圖畫其形於甘泉宮。及衞思后廢後四年，武帝崩，大將軍霍光緣上雅意，以李夫人配食，
      <note>[三]師古曰：「緣，因也。雅意，素舊之意。」</note>
追上尊號曰孝武皇后。</p>
   </div>
   <div>
      <p>初，李夫人病篤，上自臨候之，夫人蒙被謝曰：「妾久寢病，形貌毀壞，不可以見帝。願以王及兄弟為託。」上曰：「夫人病甚，殆將不起，一見我屬託王及兄弟，豈不快哉？」夫人曰：「婦人貌不修飾，不見君父。妾不敢以燕媠見帝。」
      <note>[一]師古曰：「媠與惰同。謂不嚴飾。」</note>
上曰：「夫人弟一見我，
      <note>[二]師古曰：「弟，但也。」</note>
將加賜千金，而予兄弟尊官。」夫人曰：「尊官在帝，不在一見。」上復言欲必見之，夫人遂轉鄉歔
</p>
   </div>
   <pb n="3952"/>
   <div>
      <p>
欷而不復言。
      <note>[三]師古曰：「鄉讀曰嚮，轉面而嚮裏也。歔音虛。欷音許既反。」</note>
於是上不說而起。
      <note>[四]師古曰：「說讀曰悅。」</note>
夫人姊妹讓之曰：
      <note>[五]師古曰：「讓，責也。」</note>
「貴人獨不可一見上屬託兄弟邪？何為恨上如此？」夫人曰：「所以不欲見帝者，乃欲以深託兄弟也。我以容貌之好，得從微賤愛幸於上。夫以色事人者，色衰而愛弓，
      <note>[六]師古曰：「弓，解也，音式爾反。」</note>
愛弓則恩絕。上所以攣攣顧念我者，乃以平生容貌也。
      <note>[七]師古曰：「攣音力全反，又讀曰戀。」</note>
今見我毀壞，顏色非故，必畏惡吐棄我，意尚肯復追思閔錄其兄弟哉！」及夫人卒，上以后禮葬焉。其後，上以夫人兄李廣利為貳師將軍，封海西侯，延年為協律都尉。</p>
   </div>
   <div>
      <p>上思念李夫人不已，方士齊人少翁言能致其神。乃夜張燈燭，設帷帳，陳酒肉，而令上居他帳，遙望好女如李夫人之貌，還幄坐而步。
      <note>[一]師古曰：「夫人之神於幄中坐，又出而徐步。」</note>
又不得就視，上愈益相思悲感，為作詩曰：「是邪，非邪？
      <note>[二]師古曰：「言所見之狀定是夫人以否。」</note>
立而望之，偏何姍姍其來遲！」
      <note>[三]師古曰：「姍姍，行貌，音先安反。」</note>
令樂府諸音家絃歌之。上又自為作賦，以傷悼夫人，其辭曰：</p>
   </div>
   <pb n="3953"/>
   <div>
      <p>美連娟以脩嫮兮，
      <note>[一]師古曰：「嫮，美也。連娟，纖弱也。嫮音互。娟音一全反。」</note>
命樔絕而不長，
      <note>[二]師古曰：「樔，截也，音子小反。」</note>
飾新宮以延貯兮，泯不歸乎故鄉。
      <note>[三]師古曰：「新宮，待神之處。貯與佇同。佇，待也。泯然，滅絕意。」</note>
慘鬱鬱其蕪穢兮，隱處幽而懷傷，釋輿馬於山椒兮，奄修夜之不陽。
      <note>[四]孟康曰：「山椒，山陵也，置輿馬於山陵也。」師古曰：「自慘鬱鬱以下，皆言夫人身處墳墓而隱翳也。修，長也。
陽，明也。」</note>
秋氣（潛）〔憯〕以淒淚兮，
      <note>秋氣（潛）〔憯〕以淒淚兮，　景祐、殿、局本都作「憯」。王先謙說作「憯」是。</note>
桂枝落而銷亡，
      <note>[五]師古曰：「淒淚，寒涼之意也。桂枝芳香，亦喻夫人也。憯音千感反。淚音戾。」</note>
神煢煢以遙思兮，精浮游而出畺。託沈陰以壙久兮，惜蕃華之未央，
      <note>[六]師古曰：「沈陰，言在地下也。壙與曠同。未央猶未半也。言年歲未半，而早落蕃華，故痛惜之。蕃音扶元反。」</note>
念窮極之不還兮，惟幼眇之相羊。
      <note>[七]師古曰：「惟，思也。幼眇猶窈窕也。相羊，翱翔也。幼音一小反。相音襄。」</note>
函荾荴以俟風兮，芳雜襲以彌章，
      <note>[八]李奇曰：「荴音敷。」孟康曰：「荾音綏，華中齊也。夫人之色如春華含荾敷散，以待風也。」師古曰：「雜襲，重積也。」</note>
的容與以猗靡兮，縹飄姚虖愈莊。
      <note>[九]孟康曰：「言夫人之顏色的然盛美，雖在風中縹姚，愈益端嚴也。」師古曰：「縹音匹妙反。」</note>
燕淫衍而撫楹兮，連流視而娥揚，
      <note>[一０]師古曰：「追述平生歡宴之時也。娥揚，揚其娥眉。」</note>
既激感而心逐兮，包紅顏而弗明。
      <note>[一一]晉灼曰：「包，藏也。謂夫人藏其顏色，不肯見帝屬其家室也。」師古曰：「此說非也。　心逐者，帝自言中心追逐夫人不能已也。包紅顏者，言在墳墓之中不可見也。」</note>
驩接狎以離別兮，宵寤夢之芒芒，
      <note>[一二]師古曰：「言絕接狎之驩，而遂離別也。宵，夜也。芒芒，無知之貌也。芒音莫郎反。」</note>
忽遷化而不反兮，魄放逸以飛揚。何靈魂之紛紛兮，哀裴回以躊躇，
      <note>[一三]師古曰：「躊躇，住足也。躊音疇。躇合韻音丈預反。」</note>
勢路日以遠兮，遂荒忽而辭去。
      <note>[一四]師古曰：「荒音呼廣反。」</note>
超兮西征，屑兮不見。
      <note>[一五]師古曰：「屑然，疾意也。以日為喻，故言西征。」</note>
寢淫敞兄，寂兮無音，
      <note>[一六]師古曰：「兄，古怳字。」</note>
思若流波，怛兮在心。
      <note>[一七]師古曰：「流波，言恩寵不絕也。怛，悼也，音丁曷反。」</note>
      </p>
   </div>
   <pb n="3954"/>
   <div>
      <p>亂曰：
      <note>[一]師古曰：「亂，理也，總理賦中之意。」</note>
佳俠函光，隕朱榮兮，
      <note>[二]孟康曰：「佳俠猶佳麗。」</note>
嫉妒闟（葺）〔茸〕，
      <note>嫉妬闟（葺）〔茸〕，　景祐、殿、局本都作「茸」。</note>
將安程兮！
      <note>[三]師古曰：「言嫉妒闟茸之徒不足與夫人為程品也。闟茸，衆賤之稱也。闟音吐獵反。茸音人勇反。」</note>
方時隆盛，年
</p>
   </div>
   <pb n="3955"/>
   <div>
      <p>
夭傷兮，
      <note>[四]師古曰：「傷合韻音式向反。」</note>
弟子增欷，洿沬悵兮。
      <note>[五]應劭曰：「弟，夫人弟兄也。子，昌邑王也。」孟康曰：「洿沬，涕洟也。」晉灼曰：「沬音水沬面之沬。言涕淚洿集覆面下也。」師古曰：「沬，晉說是也。悵，惆悵也。洿音烏。洿，下也。沬音呼內反，字從午未之未也。」</note>
悲愁於邑，喧不可止兮。
      <note>[六]師古曰：「朝鮮之間謂小兒泣不止名為喧，音許遠反。」</note>
嚮不虛應，亦云己兮。
      <note>[七]師古曰：「嚮讀曰響。響之隨聲，必當有應，而今涕泣（從）〔徒〕自已耳，
            
         
         而今涕泣（從）〔徒〕自已耳，　殿本作「徒」。王先謙說作「徒」是。
夫人不知之，是虛其應。」</note>
嫶妍太息，嘆稚子兮，
      <note>[八]孟康曰：「夫人蒙被，歔欷不見，帝哀其子小而孤也。」晉灼曰：「三輔謂憂愁面省瘦曰嫶冥。嫶冥猶嫶妍也。」師古曰：「嫶音在消反。」</note>
懰慄不言，倚所恃兮。
      <note>[九]孟康曰：「恃平日之恩，知上必感念之也。」師古曰：「懰慄，哀愴之意也。懰音劉。慄音栗。」</note>
仁者不誓，豈約親兮？
      <note>[一０]如淳曰：「仁者之行惠尚一不以為恩施，豈有親親而反當以言約乎？」</note>
既往不來，申以信兮。
      <note>[一一]師古曰：「死者一往不返，情念酷痛，重以此心為信，不有忽忘也。信合韻音新。」</note>
去彼昭昭，就冥冥兮，既下新宮，不復故庭兮。
      <note>[一二]師古曰：「故庭謂平生所居室之庭也。復音扶目反。」</note>
嗚呼哀哉，想魂靈兮！</p>
   </div>
   <pb n="3956"/>
   <div>
      <p>其後李延年弟季坐姦亂後宮，廣利降匈奴，家族滅矣。</p>
   </div>
   <div>
      <p>孝武鉤弋趙倢伃，昭帝母也，家在河間。武帝巡狩過河間，望氣者言此有奇女，天子亟使使召之。既至，女兩手皆拳，上自披之，手即時伸。由是得幸，號曰拳夫人。先是其父坐法宮刑，為中黃門，死長安，葬雍門。
      <note>[一]師古曰：「雍門在長安西北孝里西南，去長安三十里。廣記云趙父冢在門西也。」</note>
      </p>
   </div>
   <div>
      <p>拳夫人進為倢伃，居鉤弋宮，
      <note>[一]師古曰：「黃圖鉤弋宮在城外，漢武故事曰在直門南也。」</note>
大有寵，（元）〔太〕始三年生昭帝，
      <note>（元）〔太〕始三年生昭帝，　景祐本作「太」。王念孫、朱一新都說作「太」是。</note>
號鉤弋子。任身十四月乃生，上曰：「聞昔堯十四月而生，今鉤弋亦然。」乃命其所生門曰堯母門。後衞太子敗，而燕王旦、廣陵王胥多過失，寵姬王夫人男齊懷王、李夫人男昌邑哀王皆蚤薨，鉤弋子年五六歲，壯大多知，
      <note>[二]師古曰：「壯大者，言其形體偉大。」</note>
上常言「類我」，又感其生與衆異，甚奇愛之，心欲立焉，以其年穉母少，恐女主顓恣亂國家，猶與久之。
      <note>[三]師古曰：「與讀曰豫。」</note>
      </p>
   </div>
   <pb n="3957"/>
   <div>
      <p>鉤弋倢伃從幸甘泉，有過見譴，以憂死，
      <note>[一]師古曰：「譴，責也，音口羨反。」</note>
因葬雲陽。
      <note>[二]師古曰：「在甘泉宮南，今土俗人嘑為女陵。」</note>
後上疾病，乃立鉤弋子為皇太子。拜奉車都尉霍光為大司馬大將軍，輔少主。明日，帝崩。昭帝即位，追尊鉤弋倢伃為皇太后，發卒二萬人起雲陵，邑三千戶。追尊外祖趙父為順成侯，詔右扶風置園邑二百家，長丞奉守如法。順成侯有姊君姁，賜錢二百萬，奴婢第宅以充實焉。諸昆弟各以親疏受賞賜。趙氏無在位者，唯趙父追封。</p>
   </div>
   <div>
      <p>孝昭上官皇后。祖父桀，隴西上邽人也。少時為羽林期門郎，從武帝上甘泉，天大風，車不得行，解蓋授桀。桀奉蓋，雖風常屬車；
      <note>[一]師古曰：「屬，連也，音之欲反。」</note>
雨下，蓋輒御。上奇其材力，遷未央廏令。上嘗體不安，及愈，見馬，
      <note>[二]師古曰：「見謂呈見之，音胡電反。」</note>
馬多瘦，上大怒：「令以我不復見馬邪！」欲下吏，桀頓首曰：「臣聞聖體不安，日夜憂懼，意誠不在馬。」
      <note>[三]師古曰：「誠，實也。」</note>
言未卒，泣數行下。上以為忠，由是親近，為侍中，稍遷至太僕。武帝疾病，以霍光為大將軍，太僕桀為左將軍，皆受遺詔輔少主。以前捕斬反者莽通功，封桀為安陽侯。</p>
   </div>
   <pb n="3958"/>
   <div>
      <p>初，桀子安取霍光女，結婚相親，光每休沐出，桀常代光入決事。昭帝始立，年八歲，帝長姊鄂邑蓋長公主居禁中，共養帝。
      <note>[一]師古曰：「共音居用反。養音弋亮反。」</note>
蓋主私近子客河間丁外人。
      <note>[二]師古曰：「子客，子之賓客也。外人，其名也。」</note>
上與大將軍聞之，不絕主驩，有詔外人侍長主。長主內周陽氏女，令配耦帝。時上官安有女，即霍光外孫，安因光欲內之。光以為尚幼，不聽。安素與丁外人善，說外人曰：「聞長主內女，安子容貌端正，誠因長主時得入為后，
      <note>[三]師古曰：「以時得入。」</note>
以臣父子在朝而有椒房之重，
      <note>[四]師古曰：「椒房，殿名，在未央宮，皇后所居。」</note>
成之在於足下，漢家故事常以列侯尚主，足下何憂不封侯乎？」外人喜，言於長主。長主以為然，詔召安女入為倢伃，安為騎都尉。月餘，遂立為皇后，年甫六歲。
      <note>[五]師古曰：「甫，始也。」</note>
      </p>
   </div>
   <div>
      <p>安以后父封桑樂侯，食邑千五百戶，遷車騎將軍，日以驕淫。受賜殿中，出對賓客言：
</p>
   </div>
   <pb n="3959"/>
   <div>
      <p>
「與我婿飲，大樂！」見其服飾，使人歸，欲自燒物。安醉則裸行內，與後母及父諸良人、侍御皆亂。
      <note>[一]師古曰：「良人謂妾也。侍御則兼婢矣。」</note>
子病死，仰而罵天。數守大將軍光，為丁外人求侯，
      <note>[二]師古曰：「守，求請之。」</note>
及桀欲妄官祿外人，
      <note>[三]師古曰：「不由材德，故云妄。」</note>
光執正，皆不聽。又桀妻父所幸充國為太醫監，闌入殿中，下獄當死。冬月且盡，蓋主為充國入馬二十匹贖罪，乃得減死論。於是桀、安父子深怨光而重德蓋主。知燕王旦帝兄，不得立，亦怨望，桀、安即記光過失予燕王，令上書告之，又為丁外人求侯。燕王大喜，上書稱：「子路喪姊，朞而不除，孔子非之。子路曰：『由不幸寡兄弟，不忍除之。』
      <note>[四]師古曰：「事見禮記。由，子路之名。」</note>
故曰：『觀過知仁』。
      <note>[五]師古曰：「論語云孔子曰：『人之過也，各於其黨，觀過斯知仁矣。』引此言者，謂子路厚於骨肉，雖違禮制，是其仁愛。」</note>
今臣與陛下獨有長公主為姊，陛下幸使丁外人侍之，外人宜蒙爵號。」書奏，上以問光，光執不許。及告光罪過，上又疑之，愈親光而疏桀、安。桀、安恚，
      <note>[六]師古曰：「，漸也。」</note>
遂結黨與謀殺光，誘徵燕王至而誅之，因廢帝而立桀。或曰：「當如皇后何？」安曰：「逐麋之狗，當顧菟邪！
      <note>[七]師古曰：「言所求者大，不顧小也。」</note>
且用皇后為尊，一旦人主意有所移，雖欲為家人亦不可得，
      <note>[八]師古曰：「家人，言凡庶匹夫。」</note>
此百世之一時也。」事發覺，燕王、蓋主皆自殺。語在霍光傳。桀、安宗族既滅，皇后以年少不與謀，
      <note>[九]師古曰：「與讀曰豫。」</note>
亦光外孫，故得不廢。皇后母前死，葬茂陵郭東，追尊曰敬夫人，置園邑二百家，長丞奉守如法。皇后自使私奴婢守桀、安冢。
      <note>[一０]師古曰：「廟記云上官桀、安冢並在霍光冢東，東去夏侯勝冢二十步。」</note>
      </p>
   </div>
   <pb n="3960"/>
   <div>
      <p>光欲皇后擅寵有子，帝時體不安，左右及醫皆阿意，言宜禁內，雖宮人使令皆為窮絝，多其帶，
      <note>[一]服虔曰：「窮絝，有前後當，不得交通也。」師古曰：「使令，所使之人也。絝，古袴字也。窮絝即今之緄襠袴也。令音力征反。緄音下昆反。」</note>
後宮莫有進者。</p>
   </div>
   <div>
      <p>皇后立十歲而昭帝崩，后年十四五云。昌邑王賀徵即位，尊皇后為皇太后。光與太后共廢王賀，立孝宣帝。宣帝即位，為太皇太后。凡立四十七年，年五十二，建昭二年崩，合葬平陵。</p>
   </div>
   <div>
      <p>衞太子史良娣，宣帝祖母也。太子有妃，有良娣，有孺子，妻妾凡三等，子皆稱皇孫。史良娣家本魯國，有母貞君，兄恭。以元鼎四年入為良娣，生男進，號史皇孫。
      <note>[一]師古曰：「進者，皇孫之名。」</note>
      </p>
   </div>
   <div>
      <p>武帝末，巫蠱事起，衞太子及良娣、史皇孫皆遭害。史皇孫有一男，號皇曾孫，時生數月，猶坐太子繫獄，積五歲乃遭赦。治獄使者邴吉憐皇曾孫無所歸，載以（附）〔付〕史恭。
      <note>
         
            
         
         載以（附）〔付〕史恭。　景祐、殿本都作「付」。王先謙說作「付」是。
      </note>
恭母貞君年老，見孫孤，甚哀之，自養視焉。</p>
   </div>
   <div>
      <p>後曾孫收養於掖庭，遂登至尊位，是為宣帝。而貞君及恭已死，恭三子皆以舊恩封。長子高為樂陵侯，曾為將陵侯，玄為平臺侯，及高子丹以功德封武陽侯，侯者凡四人。高至大司馬車騎將軍，丹左將軍，自有傳。</p>
   </div>
   <div>
      <p>史皇孫王夫人，宣帝母也，名翁須，太始中得幸於史皇孫。皇孫妻妾無號位，皆稱家人子。征和二年，生宣帝。帝生數月，衞太子、皇孫敗，家人子皆坐誅，莫有收葬者，唯宣帝得全。即尊位後，追尊母王夫人諡曰悼后，祖母史良娣曰戾后，皆改葬，起園邑，長丞奉守。語在戾太子傳。地節三年，求得外祖母王媼，媼男無故，無故弟武皆隨使者詣闕。時乘黃
</p>
   </div>
   <pb n="3962"/>
   <div>
      <p>
牛車，故百姓謂之黃牛嫗。</p>
   </div>
   <div>
      <p>初，上即位，數遣使者求外家，久遠，多似類而非是。既得王媼，令太中大夫任宣與丞相御史屬雜考問鄉里識知者，皆曰王嫗。嫗言名妄人，家本涿郡蠡吾平鄉。
      <note>[一]師古曰：「蠡音禮。」</note>
年十四嫁為同鄉王更得妻。更得死，嫁為廣望王廼始婦，
      <note>[二]師古曰：「廣望亦涿郡之縣。」</note>
產子男無故、武，女翁須。翁須年八九歲時，寄居廣望節侯子劉仲卿宅，仲卿謂廼始曰：「予我翁須，自養長之。」媼為翁須作縑單衣，
      <note>[三]師古曰：「縑即今之絹也。音兼。」</note>
送仲卿家。仲卿教翁須歌舞，往來歸取冬夏衣。居四五歲，翁須來言「邯鄲賈長兒求歌舞者，仲卿欲以我與之。」媼即與翁須逃走，之平鄉。
      <note>[四]師古曰：「之，往也。」</note>
仲卿載廼始共求媼，媼惶急，將翁須歸，曰：「兒居君家，非受一錢也，
      <note>[五]師古曰：「言未嘗得其聘幣。」</note>
奈何欲予它人？」仲卿詐曰：「不也。」後數日，翁須乘長兒車馬過門，呼曰：「我果見行，
      <note>[六]師古曰：「呼音火故反。」</note>
當之柳宿。」
      <note>[七]蘇林曰：「聚邑名也，在中山盧奴東北三十里。」</note>
媼與廼始之柳宿，見翁須相對涕泣，謂曰：「我欲為汝自言。」
      <note>[八]師古曰：「言自訟理，不肯行。」</note>
翁須曰：「母置之，
      <note>[九]師古曰：「置之猶言（在）〔任〕聽之，
            
         
         置之猶言（在）〔任〕聽之。　景祐、殿、局本都作「任」，此誤。不須自言。」</note>
何家不可以居？
      <note>[一０]師古曰：「言所去處，皆可安居。」</note>
自言無益也。」媼與廼始還求錢用，隨逐至中山盧奴，見翁須與歌舞等比五人同處，
      <note>[一一]師古曰：「比音必寐反。」</note>
媼與翁須共宿。明日，廼始留視翁須，媼還求錢，欲隨至邯鄲。媼歸，糶買未具，廼始來歸曰：「翁須已去，我無錢用隨也。」因絕至今，不聞其問。賈長兒妻貞及從者師遂辭：
      <note>[一二]師古曰：「辭，對辭。」</note>
「往二十歲，太子舍人侯明從長安來求歌舞者，請翁須等五人。長兒使遂送至長安，皆入太子家。」及廣望三老更始、劉仲卿妻其等四十五人辭，皆驗。
      <note>[一三]師古曰：「其者，仲卿妻之名。」</note>宣奏王媼悼后母明白，上皆召見，賜無故、武爵關
</p>
   </div>
   <pb n="3963"/>
   <div>
      <p>
內侯，旬月間，賞賜以鉅萬計。頃之，制詔御史賜外祖母號為博平君，以博平、蠡吾兩縣戶萬一千為湯沐邑。封舅無故為平昌侯，武為樂昌侯，食邑各六千戶。</p>
   </div>
   <div>
      <p>初，廼始以本始四年病死，後三歲，家乃富貴，追賜諡曰思成侯。詔涿郡治冢室，置園
</p>
   </div>
   <pb n="3964"/>
   <div>
      <p>
邑四百家，長丞奉守如法。歲餘，博平君薨，諡曰思成夫人。詔徙思成侯合葬奉明顧成廟南，置園邑長丞，
      <note>[一]師古曰：「本號廣明，故戾太子傳云皇孫及王夫人皆葬廣明，其後以置園邑奉守，改曰奉明。」</note>
罷涿郡思成園。王氏侯者二人，無故子接為大司馬車騎將軍，而武子商至丞相，自有傳。</p>
   </div>
   <div>
      <p>孝宣許皇后，元帝母也。父廣漢，昌邑人，少時為昌邑王郎。從武帝上甘泉，誤取它郎鞍以被其馬，發覺，吏劾從行而盜，當死，有詔募下蠶室。
      <note>[一]孟康曰：「死罪囚欲就宮者聽之。」</note>
後為宦者丞。上官桀謀反時，廣漢部索，
      <note>[二]師古曰：「部分搜索罪人也。索音山客反。」</note>
其殿中廬有索長數尺可以縛人者數千杖，滿一篋緘封，
      <note>[三]師古曰：「殿中廬，桀所止宿廬舍在宮中者也。緘，束篋也，音工咸反。」</note>
廣漢索不得，它吏往得之。
      <note>[四]師古曰：「須得此繩索者，用為桀之反具。」</note>
廣漢坐論為鬼薪，輸掖庭，後為暴室嗇夫。時宣帝養於掖庭，號皇曾孫，與廣漢同寺居。
      <note>[五]師古曰：「寺者，掖庭之官舍。」</note>
時掖庭令張賀，本衛太子家吏，及太子敗，賀坐下刑，以舊恩養視皇曾孫甚厚。及曾孫壯大，賀欲以女孫妻之。是時，昭帝始冠，長八尺二寸。賀弟安世為右將軍，與霍將軍同心輔政，聞賀稱譽皇曾孫，欲妻以女，安世怒曰：「曾孫乃衞太子後也，幸得以庶人衣食縣官，足矣，勿復言予女事。」於是賀止。時許廣漢有女平君，年十四五，當為內者令歐侯氏子婦。
      <note>[六]師古曰：「歐侯，姓也。歐音烏溝反。」</note>
臨當入，歐侯氏子死。其母將行卜相，
      <note>[七]師古曰：「將領自隨而行卜。」</note>
言當大貴，母獨喜。賀聞許嗇夫有女，乃置酒請之，
      <note>[八]師古曰：「請，召也。召嗇夫飲酒也。」</note>
酒酣，為言「曾孫體近，下人，乃關內侯，
      <note>[九]師古曰：「言曾孫之身於帝為近親，縱其人材下劣，尚作關內侯。書本或無人字。」</note>可妻也。」廣漢許諾。明日
</p>
   </div>
   <pb n="3965"/>
   <div>
      <p>
嫗聞之，怒。
      <note>[一０]師古曰：「廣漢之妻不欲與曾孫。」</note>
廣漢重令為介，
      <note>[一一]師古曰：「更令人作媒而結婚姻。重音直用反。」</note>
遂與曾孫，一歲生元帝。數月，曾孫立為帝，平君為倢伃。是時，霍將軍有小女，與皇太后有親。公卿議更立皇后，皆心儀霍將軍女，
      <note>[一二]服虔曰：「儀音螘。」晉灼曰：「儀，向也。」師古曰：「晉說是也，謂附向之。」</note>
亦未有言。上乃詔求微時故劍，大臣知指，白立許倢伃為皇后。既立，霍光以后父廣漢刑人不宜君國，歲餘乃封為昌成君。</p>
   </div>
   <pb n="3966"/>
   <div>
      <p>霍光夫人顯欲貴其小女，道無從。
      <note>[一]師古曰：「從，因也，由也。無由得內其女。」</note>
明年，許皇后當娠，病。女醫淳于衍者，霍氏所愛，嘗入宮侍皇后疾。衍夫賞為掖庭戶衞，謂衍「可過辭霍夫人行，
      <note>[二]師古曰：「過辭夫人，乃行入宮也。」</note>
為我求安池監。」衍如言報顯。顯因生心，辟左右，
      <note>[三]師古曰：「辟音闢，謂屏去之。」</note>
字謂衍：「少夫幸報我以事，
      <note>[四]如淳曰：「稱衍字曰少夫，親之也。」晉灼曰：「報我以事，謂求池監也。」</note>
我亦欲報少夫，可乎？」
      <note>[五]晉灼曰：「報少夫謀弒許后事。」</note>
衍曰：「夫人所言，何等不可者！」
      <note>[六]師古曰：「無事而不可。」</note>
顯曰：「將軍素愛小女成君，欲奇貴之，願以累少夫。」
      <note>[七]師古曰：「累，託也，音力瑞反。」</note>
衍曰：「何謂邪？」顯曰：「婦人免乳大故，十死一生。
      <note>[八]師古曰：「免乳謂產子也。大故，大事也。乳音人喻反。」</note>
今皇后當免身，可因投毒藥去也，
      <note>[九]師古曰：「去謂除去皇后也，音丘呂反。」</note>
成君即得為皇后矣。如蒙力事成，富貴與少夫共之。」衍曰：「藥雜治，當先嘗，安可？」
      <note>[一０]師古曰：「與衆醫共雜治之，人有先嘗者，何可行毒？」</note>
顯曰：「在少夫為之耳。將軍領天下，誰敢言者？緩急相護，但恐少夫無意耳！」衍良久曰：「願盡力。」即擣附子，齎入長定宮。皇后免身後，衍取附子并合大醫大丸以飲皇后。
      <note>[一一]晉灼曰：「大丸，今澤蘭丸之屬。」</note>
有頃曰：「我頭岑岑也，藥中得無有毒？」
      <note>[一二]師古曰：「岑岑，痺悶之意。」</note>
對曰：「無有。」遂加煩懣，崩。
      <note>[一三]師古曰：「懣音滿，又音悶。」</note>
衍出，過見顯，相勞問，
      <note>[一四]師古曰：「勞音來到反。」</note>
亦未敢重謝衍。
      <note>[一五]師古曰：「恐人知覺之。」</note>
後人有上書告諸醫侍疾無狀者，皆收繫詔獄，劾不道。顯恐（事）急，
      <note>顯恐（事）急，　景祐本無「事」字。王念孫說「事」字衍。</note>
即以狀具語光，因曰：「既失計為之，無令吏急衍！」光驚鄂，默然不應。其後奏上，署衍勿論。
      <note>[一六]李奇曰：「光題其奏也。」師古曰：「言之於帝，故解釋耳，光不自署也。」</note>
      </p>
   </div>
   <pb n="3967"/>
   <div>
      <p>許后立三年而崩，諡曰恭哀皇后，葬杜南，是為杜陵南園。
      <note>[一]師古曰：「即今之所謂小陵者，去杜陵十八里。」</note>
後五年，立皇太子，乃封太子外祖父昌成君廣漢為平恩侯，位特進。後四年，復封廣漢兩弟，舜為博望侯，延壽為樂成侯。許氏侯者凡三人。廣漢薨，諡曰戴侯，無子，絕。葬南園旁，置邑三百家，長丞奉守如
</p>
   </div>
   <pb n="3968"/>
   <div>
      <p>
法。宣帝以延壽為大司馬車騎將軍，輔政。元帝即位，復封延壽中子嘉為平恩侯，奉戴侯後，亦為大司馬車騎將軍。</p>
   </div>
   <div>
      <p>孝宣霍皇后，大司馬大將軍博陸侯光女也。母顯，既使淳于衍陰殺許后，顯因為成君衣補，
      <note>[一]師古曰：「謂縫作嫁時衣被也。為音于偽反。」</note>
治入宮具，勸光內之，果立為皇后。</p>
   </div>
   <div>
      <p>初許后起微賤，登至尊日淺，從官車服甚節儉，五日一朝皇太后於長樂宮，親奉案上食，以婦道共養。及霍后立，亦修許后故事。而皇太后親霍后之姊子，故常竦體，敬而禮之。皇后轝駕侍從甚盛，賞賜官屬以千萬計，與許后時縣絕矣。上亦寵之，顓房燕。
      <note>[一]師古曰：「顓與專同。」</note>
立三歲而光薨。後一歲，上立許后男為太子，昌成君者為平恩侯。顯怒恚不食，歐血，曰：「此乃民間時子，安得立？即后有子，反為王邪！」復教皇后令毒太子。皇后數召太子賜食，保阿輒先嘗之，后挾毒不得行。後殺許后事頗泄，顯遂與諸壻昆弟謀反，發覺，皆誅滅。使有司賜皇后策曰：「皇后熒惑失道，懷不德，挾毒與母博陸宣成侯夫人顯謀欲危太子，無人母之恩，不宜奉宗廟衣服，不可以承天命。烏呼傷哉！其退避宮，上璽綬有司。」霍后立
</p>
   </div>
   <pb n="3969"/>
   <div>
      <p>
五年，廢處昭臺宮。
      <note>[二]師古曰：「在上林中。」</note>
後十二歲，徙雲林館，乃自殺，葬昆吾亭東。
      <note>[三]師古曰：「昆吾，地名，在藍田。」</note>
      </p>
   </div>
   <div>
      <p>初，霍光及兄驃騎將軍去病皆自以功伐封侯居位，宣帝以光故，封去病孫山、山弟雲皆為列侯，侯者前後四人。</p>
   </div>
   <div>
      <p>孝宣王皇后。其先高祖時有功賜爵關內侯，自沛徙長陵，傳爵至后父奉光。奉光少時好鬬雞，宣帝在民間數與奉光會，相識。奉光有女年十餘歲，每當適人，所當適輒死，故久不行。及宣帝即位，召入後宮，稍進為倢伃。是時，館陶（主）〔王〕母華倢伃
      <note>館陶（主）〔王〕母華倢伃，　景祐、殿本都作「王」。</note>
      
         <note>[一]師古曰：「華音戶花反。」</note>
及淮陽憲王母張倢伃、楚孝王母衞伃皆愛幸。</p>
   </div>
   <div>
      <p>霍皇后廢後，上憐許太子蚤失母，
      <note>[一]師古曰：「許后所生，故曰許太子。」</note>
幾為霍氏所害，
      <note>[二]師古曰：「幾音巨依反。」</note>
於是乃選後宮素謹慎而無子者，遂立王倢伃為皇后，令母養太子。自為后後，希見無寵。封父奉光為邛成侯。立十六年，宣帝崩，元帝即位，為皇太后。封太后兄舜為安平侯。後二年，奉光薨，諡曰共侯，葬長
</p>
   </div>
   <pb n="3970"/>
   <div>
      <p>
門南，置園邑二百家，長丞奉守如法。元帝崩，成帝即位，為太皇太后。復爵太皇太后弟駿為關內侯，食邑千戶。王氏列侯二人，關內侯一人。舜子章，章從弟咸，皆至左右將軍。時成帝母亦姓王氏，故世號太皇太后為邛成太后。</p>
   </div>
   <div>
      <p>邛成太后凡立四十九年，年七十餘，永始元年崩，合葬杜陵，稱東園。
      <note>[一]師古曰：「雖同塋兆而別為墳，王后陵次宣帝陵東，故曰東園也。」</note>
奉光孫勳坐法免。元始中，成帝太后下詔曰：「孝宣王皇后，朕之姑，深念奉質共脩之義，恩結于心。
      <note>[二]師古曰：「質讀曰贄。」</note>
惟邛成共侯國廢祀絕，朕甚閔焉。其封共侯曾孫堅固為邛成侯。」至王莽乃絕。</p>
   </div>
   <div>
      <p>孝元王皇后，成帝母也。家凡十侯，五大司馬，
      <note>[一]師古曰：「十侯者，陽平頃侯禁、禁子敬侯鳳、安成侯崇、平阿侯譚、成都侯商、紅陽侯立、曲陽侯根、高平侯逢時、安陽侯音、新都侯莽也。五大司馬者，鳳、音、商、根、莽也。一曰，鳳嗣禁為侯，不當重數。而十人者，淳于長即其一也。」</note>
外戚莫盛焉。自有傳。</p>
   </div>
   <div>
      <p>孝成許皇后，大司馬車騎將軍平恩侯嘉女也。元帝悼傷母恭哀后居位日淺而遭霍氏之辜，故選嘉女以配皇太子。初入太子家，上令中常侍黃門親近者侍送，還白太子懽說狀，
      <note>[一]師古曰：「說讀曰悅。」</note>
元帝喜謂左右：「酌酒賀我！」左右皆稱萬歲。久之，有一男，失之。及成帝即位，立許妃為皇后，復生一女，失之。</p>
   </div>
   <pb n="3974"/>
   <div>
      <p>初后父嘉自元帝時為大司馬車騎將軍輔政，已八九年矣。及成帝立，復以元舅陽平侯王鳳為大司馬大將軍，與嘉並。杜欽以為故事后父重於帝舅，乃說鳳曰：「車騎將軍至貴，將軍宜尊（重）之敬之，
      <note>將軍宜尊（重）之敬之，　景祐本無「重」字。</note>
無失其意。蓋輕細微眇之漸，必生乖忤之患，
      <note>[一]師古曰：「眇亦細也。忤，違也。」</note>
不可不慎。衞將軍之日盛於蓋侯，
      <note>[二]師古曰：「衞將軍，衞青也，武帝衞皇后之弟。蓋侯，王信也，武帝之舅。」</note>
近世之事，語尚在於長老之耳，唯將軍察焉。」久之，上欲專委任鳳，乃策嘉曰：「將軍家重身尊，不宜以吏職自絫。
      <note>[三]師古曰：「絫，古累字也，音力瑞反。」</note>
賜黃金二百斤，以特進侯就朝位。」後歲餘薨，諡曰恭侯。</p>
   </div>
   <div>
      <p>后聰慧，善史書，自為妃至即位，常寵於上，後宮希得進見。皇太后及帝舅憂上無繼嗣，時又數有災異，劉向、谷永等皆陳其咎在於後宮。上然其言。於是省減椒房掖廷用度。
      <note>[一]師古曰：「椒房殿皇后所居。」</note>
皇后乃上疏曰：</p>
   </div>
   <div>
      <p>妾誇布服糲食，
      <note>妾誇布服糲食，　李慈銘說孟注不可通，「誇」蓋許后之名。楊樹達說李說是。</note>
      
         <note>[一]孟康曰：「誇，大也，大布之衣也。糲，粗米也。」師古曰：「言在家時野賤也。誇音夸。糲音剌。」</note>
加以幼稚愚惑，不明義理，幸得免離茅屋之下，備後宮埽除。蒙過誤之寵，居非命所當託，洿穢不修，曠職尸官，
      <note>[二]師古曰：「洿與汙同。曠，空也。尸，主也，妄主其官。」</note>數逆至法，踰越制度，當伏放流
</p>
   </div>
   <pb n="3975"/>
   <div>
      <p>
之誅，不足以塞責。乃壬寅日大長秋受詔：「椒房儀法，御服輿駕，所發諸官署，及所造作，遺賜外家羣臣妾，
      <note>[三]師古曰：「外家謂后之家族，言在外也。」</note>
皆如竟寧以前故事。」妾伏自念，入椒房以來，遺賜外家未嘗踰故事，每輒決上，
      <note>[四]師古曰：「每事皆奏決於天子，乃敢行也。上音時掌反。」</note>
可覆問也。
      <note>[五]師古曰：「覆音芳目反。」</note>
今誠時世異制，長短相補，不出漢制而已，纖微之間，未必可同。若竟寧前與黃龍前，豈相放哉？
      <note>[六]晉灼曰：「竟寧，元帝時也。黃龍，宣帝時也。言二帝奢儉不同，豈相放哉？」師古曰：「放，依也，音甫往反。」</note>
家吏不曉，
      <note>[七]師古曰：「家吏，皇后之官屬。」</note>
今壹受詔如此，且使妾搖手不得。今言無得發取諸官，殆謂未央宮不屬妾，不宜獨取也。
      <note>[八]師古曰：「未央宮天子之宮，故其財物皇后不得取也。今言者，謂詔書新有所限約之言。」</note>
言妾家府亦不當得，妾竊惑焉。
      <note>[九]師古曰：「此言，謂家吏之言。」</note>
幸得賜湯沐邑以自奉養，亦小發取其中，何害於誼而不可哉？又詔書言服御所造，皆如竟寧前，吏誠不能揆其意，即且令妾被服所為不得不如前。
      <note>[一０]師古曰：「詔書本云奢儉之制，如竟寧耳，而吏乃謂衣服處置一一如之也。被音皮義反。」</note>
設妾欲作某屏風張於某所，曰故事無有，或不能得，則必繩妾以詔書矣。
      <note>[一一]師古曰：「言或有所求，吏不肯備，因云詔書不許也。」</note>此二事誠不可行，唯陛下省察。</p>
   </div>
   <pb n="3976"/>
   <div>
      <p>（官）〔宦〕吏忮佷，
      <note>（官）〔宦〕吏忮佷，　景祐、殿、局本都作「宦」，注同。</note>
必欲自勝。
      <note>[一]師古曰：「（官）〔宦〕吏，奄人為皇后吏也。忮，堅也。忮音之豉反。」</note>
幸妾尚貴時，猶以不急事操人，
      <note>[二]師古曰：「尚貴時，謂昔被寵遇之時也。操，持也，音千高反。次下亦同。」</note>
況今日日益侵，又獲此詔，其操約人，豈有所訴？陛下見妾在椒房，終不肯給妾纖微內邪？
      <note>[三]師古曰：「言皇后自有湯沐，故更無它纖毫給賜。」</note>
      
         <note>終不肯給妾纖微內邪？[三]　注[三]原在「纖微」下，明顏讀「內邪」屬下句。　周壽昌、楊樹達都說當屬上句讀。「纖微內」即上所云「纖微之間」。</note>
若不私府小取，將安所仰乎？
      <note>[四]師古曰：「內邪，言內中所須者也。邪，語辭也。仰音牛向反。」</note>
舊故，中宮乃私奪左右之賤繒，及發乘輿服繒，言為待詔補，已而夗貝易其中。
      <note>[五]師古曰：「託言此繒擬待別詔有所補浣，而私換易取其好者以自用。」</note>
左右多竊怨者，甚恥為之。又故事以特牛祠大父母，戴侯、敬侯皆得蒙恩以太牢祠，今當率如故事，唯陛下哀之！</p>
   </div>
   <div>
      <p>今吏甫受詔讀記，
      <note>[一]師古曰：「甫，始也。」</note>
直豫言使后知之，非可復若私府有所取也。
      <note>[二]師古曰：「若謂如未奉詔之前也。」</note>
其萌牙所以約制妾者，恐失人理。
      <note>[三]師古曰：「萌牙，言其初始發，意若草木之方生也。」</note>
今但損車駕，及毋若未央宮有所發，遺賜衣服如故事，則可
</p>
   </div>
   <pb n="3977"/>
   <div>
      <p>
矣。
      <note>[四]師古曰：「言今止當減損車馬制度，及不得同未央宮輒有發取，妄遺賜人，於事則可。而后之衣服，自當如舊也。」</note>
其餘誠太迫急，奈何？妾薄命，端遇竟寧前。
      <note>[五]師古曰：「端，正也。言不得以他時為比例，而正依竟寧前也。」</note>
竟寧前於今世而比之，豈可耶？
      <note>[六]師古曰：「言今時國家制度衆事比竟寧前，不肯皆同也。」</note>
故時酒肉有所賜外家，輒上表乃決。又故杜陵梁美人歲時遺酒一石，肉百斤耳。
      <note>[七]蘇林曰：「宣帝美人也。」</note>
妾甚少之，遺田八子誠不可若是。
      <note>[八]師古曰：「當多於梁美人也。」</note>
事率衆多，不可勝以文陳。
      <note>[九]師古曰：「率猶計也，類也。言以文書陳之不可勝書。」</note>
俟自見，索言之，
      <note>[一０]師古曰：「俟，待也。自見，后自見於天子也。索，盡也。見音胡電反。索音先各反。」</note>
唯陛下深察焉！</p>
   </div>
   <div>
      <p>上於是采劉向、谷永之言以報曰：</p>
   </div>
   <div>
      <p>皇帝問皇后，所言事聞之。夫日者衆陽之宗，天光之貴，王者之象，人君之位也。
</p>
   </div>
   <pb n="3978"/>
   <div>
      <p>
夫以陰而侵陽，虧其正體，是非下陵上，妻乘夫，賤踰貴之變與？
      <note>[一]師古曰：「與讀曰歟。」</note>
春秋二百四十二年，變異為衆，莫若日蝕大。自漢興，日蝕亦為呂、霍之屬見。以今揆之，豈有此等之效與？
      <note>[二]師古曰：「與讀曰歟。」</note>
諸侯拘迫漢制，牧相執持之也，
      <note>[三]師古曰：「牧，州牧也。相，諸侯王相也。」</note>
又安獲齊、趙七國之難？將相大臣褢誠秉忠，唯義是從，
      <note>[四]師古曰：「褢，古懷字。」</note>
又惡有上官、博陸、宣成之謀？
      <note>[五]師古曰：「惡，於何也。上官，上官桀、安也。博陸，博陸侯霍禹也。宣成，宣成侯夫人顯也。惡音烏。」</note>
若乃徒步豪桀，非有陳勝、項梁之羣也；匈奴、夷狄，非有冒頓、郅支之倫也。方外內鄉，百蠻賓服，
      <note>[六]師古曰：「鄉讀曰嚮。內嚮，皆嚮中國也。」</note>
殊俗慕義，八州懷德，雖使其懷挾邪意，猶不足憂，又況其無乎？求於夷狄無有，求於臣下無有，微後宮也當，何以塞之？
      <note>[七]師古曰：「微，無也，猶言非也。塞，當也。」</note>
      </p>
   </div>
   <div>
      <p>日者，建始元年正月，
      <note>[一]師古曰：「日者猶言往日也。」</note>
白氣出於營室。營室者，天子之後宮也。正月於尚書為皇極。皇極者，王氣之極也。白者西方之氣，其於春當廢。今正於（王）〔皇〕極之月，
      <note>今正於（王）〔皇〕極之月，　殿本作「皇」。</note>興
</p>
   </div>
   <pb n="3979"/>
   <div>
      <p>
廢氣於後宮，視后妾無能懷任保全者，
      <note>[二]師古曰：「視讀曰示。」</note>
以著繼嗣之微，賤人將起也。
      <note>[三]師古曰：「著，明也。」</note>
至其九月，流星如瓜，出於文昌，貫紫宮，尾委曲如龍，臨於鉤陳，此又章顯前尤，著在內也。
      <note>[四]師古曰：「尤，過也。」</note>
其後則有北宮井溢，南流逆理，數郡水出，流殺人民。後則訛言傳相驚震，女童入殿，咸莫覺知。
      <note>[五]師古曰：「謂陳持弓也。」</note>
夫河者水陰，四瀆之長，今乃大決，沒漂陵邑，
      <note>[六]師古曰：「大阜曰陵。」</note>
斯昭陰盛盈溢，違經絕紀之應也。乃昔之月，鼠巢于樹，野鵲變色。五月庚子，鳥焚其巢太山之域。易曰：「鳥焚其巢，旅人先咲後號咷。喪牛于易，凶。」
      <note>[七]師古曰：「咲，古笑字也。咷音桃。解並在谷永傳。」</note>
言王者處民上，如鳥之處巢也，不顧血百姓，百姓畔而去之，若鳥之自焚也，雖先快意說咲，
      <note>[八]師古曰：「說讀曰悅。」</note>
其後必號而無及也。百姓喪其君，若牛亡其毛也，故稱凶。泰山，王者易姓告代之處，今正於岱宗之山，甚可懼也。三月癸未，大風自西搖祖宗寢廟，揚裂帷席，折拔樹木，頓僵車輦，毀壞檻屋，災及宗廟，足為寒心！四月己亥，日蝕東井，轉旋且索，與既無異。
      <note>[九]師古曰：「轉旋且索，言須臾之間則欲盡也。既亦盡耳，春秋書『日有食之，既』。故詔引以為言也。索音先各反。」</note>
己猶戊也，亥復水也，
      <note>[一０]張晏曰：「己戊皆中宮，為君。亥為水，陰氣也。」</note>
明陰盛，咎在內。於戊己，虧君體，著絕世於皇極，顯禍敗及京都。於東井，變怪衆備，末重益大，來數益甚。成形之禍月以迫切，不救之患日婁深，
      <note>[一一]師古曰：「，甚也。婁，古屢字。」</note>
咎敗灼灼若此，豈可以忽哉！
      <note>[一二]師古曰：「灼灼，明白貌也。忽，怠忘也。」</note>
      </p>
   </div>
   <pb n="3980"/>
   <div>
      <p>書云「高宗肜日，粵有雊雉。
      <note>[一]師古曰：「肜音弋中反。」</note>
祖己曰：『惟先假王正厥事。』」又曰「雖休勿休，惟敬五刑，以成三德。」
      <note>[二]師古曰：「解並在谷永傳。」</note>
即飭椒房及掖庭耳。
      <note>[三]師古曰：「謂祖己所言皆以戒後宮也。飭與敕同。」</note>
今皇后有所疑，便不便，其條刺，使大長秋來白之。
      <note>[四]師古曰：「條謂分條之也。刺謂書之於刺板也。刺音千賜反。」</note>
吏拘於法，亦安足過？蓋矯枉者過宜，古今同之。
      <note>[五]師古曰：「矯，正也。枉，曲也。言意在正曲，遂過於直。」</note>
且財（帛）〔幣〕之省，
      <note>且財（帛）〔幣〕之省，　景祐、殿本都作「幣」。</note>
特牛之祠，其於皇后，所以扶助德美，為華寵也。咎根不除，災變相襲，
      <note>[六]師古曰：「襲，重累也。」</note>
祖宗且不血食，何戴侯也！傳不云乎？「以約失之者鮮。」
      <note>[七]師古曰：「論語載孔子之言也。鮮，少也。謂能行儉約而有過失之事，如此者少也。鮮音先踐反。」</note>
審皇后欲從其奢與？
      <note>[八]師古曰：「與讀曰歟。」</note>
朕亦當法孝武皇帝也，如此則甘泉、建章可復興矣。世俗歲殊，時變日化，遭事制宜，因時而
</p>
   </div>
   <pb n="3981"/>
   <div>
      <p>
移，舊之非者，何可放焉！
      <note>[九]師古曰：「放音甫往反。」</note>
君子之道，樂因循而重改作。昔魯人為長府，閔子騫曰：「仍舊貫如之何？何必改作！」
      <note>[一０]師古曰：「事見論語。長府，藏貨之府也。閔子騫，孔子弟子也。名損。仍，因也。貫，事也。因舊事則可，何乃
復更改作乎？」</note>
蓋惡之也。詩云：「雖無老成人，尚有典刑，曾是莫聽，大命以傾。」
      <note>[一一]師古曰：「大雅蕩之詩也。老成人，舊故之臣也。典刑，常法也。言闇亂之時不用舊法，以至傾危。」</note>
孝文皇帝，朕之師也。皇太后，皇后成法也。假使太后在彼時不如職，今見親厚，又惡可以踰乎！
      <note>[一二]師古曰：「言假令太后昔時不得其志，不依常理，而皇后今被親厚，何可踰於太后制度乎？婦不可踰姑也。惡音烏。」</note>
皇后其刻心秉德，毋違先后之制度，力誼勉行，稱順婦道，
      <note>[一三]師古曰：「稱，副也。」</note>
減省羣事，謙約為右。
      <note>[一四]師古曰：「以謙約為先。」</note>
其孝東宮，毋闕朔望，
      <note>[一五]師古曰：「東宮，太后所居也。朔望，朝謁之禮也。」</note>
推誠永究，爰何不臧！
      <note>[一六]師古曰：「究，竟也。爰，于也。臧，善也。于何不善，言何事而不善也。」</note>
養名顯行，以息衆讙，
      <note>[一七]師古曰：「讙，譁，衆議也，音許元反。」</note>
垂則列妾，使有法焉。
      <note>[一八]師古曰：「言垂法於後宮，使皆遵行也。」</note>
皇后深惟毋忽！</p>
   </div>
   <pb n="3982"/>
   <div>
      <p>是時大將軍鳳用事，威權尤盛。其後，比三年日蝕，
      <note>[一]師古曰：「比，頻也。」</note>
言事者頗歸咎於鳳矣。而谷永等遂著之許氏，許氏自知為鳳所不佑。
      <note>[二]師古曰：「佑，助也。」</note>
久之，皇后寵亦益衰，而後宮多新愛。后姊平安剛侯夫人謁等為媚道祝謯後宮有身者王美人及鳳等，
      <note>[三]師古曰：「謯，古詛字。」</note>
事發覺，太后大怒，下吏考問，謁等誅死，許后坐廢處昭臺宮，
      <note>[四]師古曰：「在上林苑中。」</note>
親屬皆歸故郡山陽，后弟子平恩侯旦就國。凡立十四年而廢，在昭臺歲餘，還徙長定宮。
      <note>[五]師古曰：「三輔黃圖林光宮有長定宮。」</note>
      </p>
   </div>
   <pb n="3983"/>
   <div>
      <p>後九年，上憐許氏，下詔曰：「蓋聞仁不遺遠，誼不忘親。前平安剛侯夫人謁坐大逆罪，家屬幸蒙赦令，歸故郡。朕惟平恩戴侯，先帝外祖，魂神廢棄，莫奉祭祀，念之未嘗忘于心。其還平恩侯旦及親屬在山陽郡者。」是歲，廢后敗。先是廢后姊孊寡居，與定陵侯淳于長私通，
      <note>[一]師古曰：「孊者，后姊之名也，音靡。」</note>
因為之小妻。長紿之曰：
      <note>[二]師古曰：「紿，誑也。」</note>
「我能白東宮，復立許后為左皇后。」廢后因孊私賂遺長，數通書記相報謝。長書有誖謾，
      <note>[三]師古曰：「誖，惑亂也。謾，媟汙也。誖音布內反。謾與慢同。」</note>
發覺，天子使廷尉孔光持節賜廢后藥，自殺，葬延陵交道廄西。</p>
   </div>
   <div>
      <p>孝成班倢伃，帝初即位選入後宮。始為少使，蛾而大幸，
      <note>[一]如淳曰：「蛾，無幾之頃也。」師古曰：「蛾與俄同，古字通用。」</note>
為倢伃，居增成舍，
      <note>[二]應劭曰：「後宮有八區，增成第三也。」</note>
再就館，
      <note>[三]蘇林曰：「外舍產子也。」晉灼曰：「謂陽祿與柘觀。」</note>
有男，數月失之。成帝遊於後庭，嘗欲與倢伃同輦載，倢伃辭曰：「觀古圖畫，賢聖
</p>
   </div>
   <pb n="3984"/>
   <div>
      <p>
之君皆有名臣在側，三代末主乃有嬖女，
      <note>[四]師古曰：「嬖，愛也，音必計反。」</note>
今欲同輦，得無近似之乎？」
      <note>[五]師古曰：「近音鉅靳反。」</note>
上善其言而止。太后聞之，喜曰：「古有樊姬，今有班倢伃。」
      <note>[六]張晏曰：「楚王好田，樊姬為不食禽獸之肉。」</note>
倢伃誦詩及窈窕、德象、女師之篇。
      <note>[七]師古曰：「詩謂關雎以下也。窈窕、德象、女師之篇，皆古箴戒之書也。故傳云誦詩及窈窕以下諸篇，明詩外別有此篇耳。而說者便謂窈窕等即是詩篇，蓋失之矣。」</note>
每進見上疏，依則古禮。
      <note>[八]師古曰：「則，法也。」</note>
      </p>
   </div>
   <div>
      <p>自鴻嘉後，上稍隆於內寵。倢伃進侍者李平，平得幸，立為倢伃。上曰：「始衛皇后亦從微起。」乃賜平姓曰衛，所謂衛倢伃也。其後趙飛燕姊弟亦從自微賤興，踰越禮制，盛於前。
      <note>[一]師古曰：「隃與踰同。，漸也。」</note>
班倢伃及許皇后皆失寵，稀復進見。鴻嘉三年，趙飛燕譖告許皇后、班倢伃挾媚道，祝詛後宮，詈及主上。許皇后坐廢。考問班倢伃，倢伃對曰：「妾聞『死生有命，富貴在
</p>
   </div>
   <pb n="3985"/>
   <div>
      <p>
天。』
      <note>[二]師古曰：「論語載子夏對司馬牛之言也。」</note>
修正尚未蒙福，為邪欲以何望？使鬼神有知，不受不臣之愬；
      <note>[三]師古曰：「祝詛主上是不臣也。」</note>
如其無知，愬之何益？故不為也。」上善其對，憐憫之，賜黃金百斤。</p>
   </div>
   <div>
      <p>趙氏姊弟驕妒，倢伃恐久見危，求共養太后長信宮，
      <note>[一]師古曰：「共音居用反。養音弋向反。」</note>
上許焉。倢伃退處東宮，作賦自傷悼，其辭曰：</p>
   </div>
   <div>
      <p>承祖考之遺德兮，何性命之淑靈，
      <note>[一]師古曰：「何，任也，負也。」</note>
登薄軀於宮闕兮，充下陳於後庭。
      <note>[二]師古曰：「陳，列也。」</note>
蒙聖皇之渥惠兮，當日月之盛明，
      <note>[三]師古曰：「渥，厚也。」</note>
揚光烈之翕赫兮，奉隆寵於增成。既過幸於非位兮，竊庶幾乎嘉時，
      <note>[四]師古曰：「嘉，善也。」</note>
每寤寐而絫息兮，申佩離以自思，
      <note>[五]師古曰：「絫息，言懼而喘息也。離，袿衣之帶也。女子適人，父親結其離而戒之，故云自思也。絫，古累字。」</note>
陳女圖以鏡監兮，顧女史而問詩。悲晨婦之作戒兮，
      <note>[六]張晏曰：「書云『牝雞之晨，惟家之索』，喻婦人無男事也。」</note>
哀襃、閻之為郵；
      <note>[七]師古曰：「小雅刺幽王之詩曰『赫赫宗周，襃姒滅之』，『閻妻煽方處』，故云為郵。郵，過也。」</note>
美皇、英之女虞兮，榮任、姒之母周。
      <note>[八]師古曰：「皇，娥皇，英，女英，堯之二女也。女，妻也。虞，虞舜也。任，太任，文王之母；姒，太姒，武王之母也。女虞，女音尼據反。」</note>
雖愚陋其靡及兮，敢舍心而忘茲？
      <note>[九]師古曰：「舍，息也。」</note>
歷年歲而悼懼兮，閔蕃華之不滋。
      <note>[一０]師古曰：「滋，益也。言時逝不留，華色落也。蕃音扶元反。」</note>
痛陽祿與柘館兮，仍繈褓而離災，
      <note>[一一]服虔曰：「二館名也，生子此館，皆失之也。」師古曰：「二觀並在上林中。仍，頻也。離，遭也。」</note>
豈妾人之殃咎兮？將天命之不可求。</p>
   </div>
   <pb n="3986"/>
   <div>
      <p>白日忽已移光兮，遂晻莫而昧幽，
      <note>[一]師古曰：「晻與暗同，又音烏感反。莫讀曰暮。一曰，莫，靜也，讀如本字。」</note>
猶被覆載之厚德兮，不廢捐於罪郵。
      <note>[二]師古曰：「言主上之恩比於天地，雖有罪過，不廢棄也。被音皮義反。」</note>
奉共養于東宮兮，託長信之末流，
      <note>[三]師古曰：「末流謂恩顧之末也。一曰流謂等列也。共音居用反。養音弋向反。」</note>
共洒埽於帷幄兮，永終死以為期。
      <note>[四]師古曰：「共音居容反。洒音灑，又音所寄反。埽音先到反。」</note>
願歸骨於山足兮，依松柏之餘休。
      <note>[五]師古曰：「山足謂陵下也。休，蔭也。」</note>
      </p>
   </div>
   <pb n="3987"/>
   <div>
      <p>重曰：
      <note>[一]師古曰：「重者，情志未申，更作賦也。音直用反。」</note>
潛玄宮兮幽以清，應門閉兮禁闥扃。
      <note>[二]師古曰：「正門謂之應門。扃，短關也，音工熒反。」</note>
華殿塵兮玉階菭，中庭萋兮綠草生。
      <note>[三]師古曰：「菭，水氣所生也。萋萋，青草貌也。菭音臺。萋音妻。」</note>
廣室陰兮帷幄暗，房櫳虛兮風泠泠。
      <note>[四]師古曰：「櫳，疏檻也，音來東反。泠音零。」</note>
感帷裳兮發紅羅，紛綷縩兮紈素聲。
      <note>[五]師古曰：「感，動也。言風動發帷裳羅綺也。綷縩，衣聲也。綷音千賄反。縩音蔡。」</note>
神眇眇兮密靚處，君不御兮誰為榮？
      <note>[六]師古曰：「靚字與靜同。」</note>
俯視兮丹墀，思君兮履綦。
      <note>[七]孟康曰：「丹墀，赤地也。」師古曰：「綦，履下飾也。言視殿上之地，則想君履綦之跡也。綦音其。」</note>
仰視兮雲屋，雙涕兮橫流。
      <note>[八]師古曰：「雲屋，言其黮雨對，狀若雲也。黮音徒感反。雨對音徒對反。」</note>
顧左右兮和顏，酌羽觴兮銷憂。
      <note>[九]劉德曰：「酒行疾如羽也。」孟康曰：「羽觴，爵也，作生爵形，有頭尾羽翼。」如淳曰：「以瑇瑁覆翠羽於下徹上見。」師古曰：「孟說是也。」</note>
惟人生兮一世，忽一過兮若浮。已獨享兮高明，處生民兮極休。
      <note>[一０]師古曰：「享，當也。休，美也。」</note>
勉虞精兮極樂，與福祿兮無期。
      <note>[一一]師古曰：「此虞與娛同。」</note>
綠衣兮白華，自古兮有之。
      <note>[一二]師古曰：「綠衣，詩鄁風刺妾上僭夫人失位。白華，小雅篇，周人刺幽王黜申后也。」</note>
      </p>
   </div>
   <pb n="3988"/>
   <div>
      <p>至成帝崩，倢伃充奉園陵，薨，因葬園中。</p>
   </div>
   <div>
      <p>孝成趙皇后，本長安宮人。
      <note>[一]師古曰：「本宮人以賜陽阿主家也。宮人者，省中侍使官婢，名曰宮人，非天子掖庭中也。事見漢舊儀。言長安者，以別甘泉等諸宮省也。」</note>
初生時，父母不舉，三日不死，乃收養之。及壯，屬陽阿主家，
      <note>[二]師古曰：「陽阿，平原之縣也。今俗事阿字作河。又或為河陽，皆後人所妄改耳。」</note>
學歌舞，號曰飛燕。
      <note>[三]師古曰：「以其體輕故也。」</note>
成帝嘗微行出，過陽阿主，作樂。上見飛燕而說之，
      <note>[四]師古曰：「說讀曰悅。」</note>
召入宮，大幸。有女弟復召入，俱為倢伃，貴傾後宮。</p>
   </div>
   <pb n="3989"/>
   <div>
      <p>許后之廢也，上欲立趙倢伃。皇太后嫌其所出微甚，難之。太后姊子淳于長為侍中，數往來傳語，得太后指，上立封趙倢伃父臨為成陽侯。後月餘，乃立倢伃為皇后。追以長前白罷昌陵功，封為定陵侯。</p>
   </div>
   <div>
      <p>皇后既立，後寵少衰，而弟絕幸，為昭儀。居昭陽舍，其中庭彤朱，而殿上髤漆，
      <note>[一]師古曰：「以漆漆物謂之髤，音許求反，又許昭反。今關東俗，器物一再著漆者謂之捎漆。捎即髤聲之轉重耳。髤字或作髟桼，音義亦與髤同。今關西俗云墨髤盤，朱髤盤，其音如此，兩義並通。」</note>
切皆銅沓（冒）黃金塗，
      <note>切皆銅沓（冒）黃金塗，　景祐本無「冒」字。王念孫說「冒」字涉注文而衍。</note>
      
         <note>[二]師古曰：「切，門限也，音千結反。沓，冒其頭也。塗，以金塗銅上也。沓音它合反。」</note>
白玉階，
      <note>[三]師古曰：「階，所由升殿陛也。」</note>
壁帶往往為黃金釭，函藍田璧，明珠、翠羽飾之，
      <note>[四]服虔曰：「釭，壁中之橫帶也。」晉灼曰：「以金環飾之也。」師古曰：「壁帶，壁之橫木露出如帶者也。於壁帶之中，往往以金為釭，若車釭之形也。其釭中著玉璧、明珠、翠羽耳。藍田，山名，出美玉。釭音工，流俗讀之音江，非也。」</note>
自後宮未嘗有焉。姊弟顓寵十餘年，卒皆無子。
      <note>[五]師古曰：「顓與專同。卒，終也。」</note>
      </p>
   </div>
   <div>
      <p>末年，定陶王來朝，王祖母傅太后私賂遺趙皇后、昭儀，定陶王竟為太子。</p>
   </div>
   <div>
      <p>明年春，成帝崩。帝素彊，無疾病。是時楚思王衍、梁王立來朝，明旦當辭去，上宿供
</p>
   </div>
   <pb n="3990"/>
   <div>
      <p>
張白虎殿。
      <note>[一]師古曰：「白虎殿在未央宮中。供音居用反。張音竹亮反。」</note>
又欲拜左將軍孔光為丞相，已刻侯印書贊。
      <note>[二]師古曰：「贊謂延拜之文。」</note>
昏夜平善，鄉晨，傅絝韤
      <note>[三]應劭曰：「傅，著也。」師古曰：「鄉讀曰嚮。傅讀曰附。絝，古袴字也。韤音武伐反。」</note>
欲起，因失衣，不能言，晝漏上十刻而崩。民間歸罪趙昭儀，皇太后詔大司馬莽、丞相大司空曰：「皇帝暴崩，群眾讙譁怪之。掖庭令輔等在後庭左右，侍燕迫近，雜與御史、丞相、廷尉治問皇帝起居發病狀。」趙昭儀自殺。</p>
   </div>
   <div>
      <p>哀帝既立，尊趙皇后為皇太后，封太后弟侍中駙馬都尉欽為新成侯。趙氏侯者凡二人。後數月，司隸解光奏言：</p>
   </div>
   <div>
      <p>臣聞許美人及故中宮史曹宮皆御幸孝成皇帝，產子，子隱不見。</p>
   </div>
   <div>
      <p>臣遣從事掾業、史望
      <note>[一]師古曰：「業者掾之名，望者史之名也，皆不言其姓。」</note>
驗問知狀者掖庭獄丞籍武，故中黃門王舜、吳恭、靳嚴，官婢曹曉、道房、張棄，故趙昭儀御者于客子、王偏、臧兼等，皆曰宮即曉子女，前屬中宮，為學事史，通詩，授皇后。房與宮對食，
      <note>[二]應劭曰：「宮人自相與為夫婦名對食，甚相妒忌也。」</note>
元延元年中宮語房曰：「陛下幸宮。」後數月，曉入殿中，見宮腹大，問宮。宮曰：「御幸有身。」其十月中，宮乳掖庭牛官令舍，
      <note>[三]師古曰：「乳，產也，音而具反。下皆類此。」</note>
有婢六人。中黃門田客持詔記，盛綠綈方底，
      <note>[四]師古曰：「綈，厚繒也。綠，其色也。方底，盛書囊，形若今之算耳。綈音大奚反。」</note>封御史中丞印，予武曰：「取牛官令舍
</p>
   </div>
   <pb n="3991"/>
   <div>
      <p>
婦人新產兒，婢六人，盡置暴室獄，毋問兒男女，誰兒也！」武迎置獄。宮曰：「善臧我兒胞，
      <note>[五]師古曰：「胞謂胎之衣也，音苞。」</note>
丞知是何等兒也！」
      <note>[六]師古曰：「意言是天子兒耳。」</note>
後三日，客持詔記與武，問「兒死未？手書對牘背。」
      <note>[七]師古曰：「牘，木簡也。時以為詔記問之，故令於背上書對辭。」</note>
武即書對：「兒見在，未死。」有頃，客出曰：「上與昭儀大怒，奈何不殺？」武叩頭啼曰：「不殺兒，自知當死；殺之，亦死！」即因客奏封事，曰：「陛下未有繼嗣，子無貴賤，唯留意！」奏入，客復持詔記予武曰：「今夜漏上五刻，持兒與舜，會東交掖門。」武因問客：「陛下得武書，意何如？」曰：「憆也。」
      <note>[八]服虔曰：「憆，直視貌也。」師古曰：「憆音丑庚反。字本作瞠，其音同耳。」</note>
武以兒付舜。舜受詔，內兒殿中，為擇乳母，告「善養兒，且有賞。毋令漏泄！」舜擇棄為乳母，時兒生八九日。後三日，客復持詔記，封如前予武，中有封小綠篋，記曰：「告武以篋中物書予獄中婦人，武自臨飲之。」
      <note>[九]師古曰：「飲音於禁反。」</note>
武發篋中有裹藥二枚，赫蹏書，
      <note>[一０]孟康曰：「蹏猶地也，染紙素令赤而書之，若今黃紙也。」鄧展曰：「赫音兄弟鬩牆之鬩。」應劭曰：「赫蹏，薄小紙也。」晉灼曰：「今謂薄小物為鬩蹏。鄧音應說是也。」師古曰：「孟說非也。今書本赫字或作擊。」</note>
曰「告偉能：努力飲此藥，不可復入。女自知之！」
      <note>[一一]師古曰：「女讀曰汝。」</note>
偉能即宮。宮讀書已，曰：「果也，欲姊弟擅天下！我兒男也，頟上有壯髮，類孝元皇帝。
      <note>[一二]師古曰：「壯髮，當頟前侵下而生，今俗呼為圭頭者是也。」</note>
今兒安在？危殺之矣！
      <note>[一三]師古曰：「危，險也。猶今人言險不殺耳。」</note>
奈何令長信得聞之？」
      <note>[一四]師古曰：「謂太后。」</note>
宮飲藥死。後宮婢六人召入，出語武曰：「昭儀言『女無過。
      <note>[一五]師古曰：「言我知汝無罪過也。女讀曰汝。」</note>
寧自殺邪，若外家也？』
      <note>[一六]晉灼曰：「寧便自殺，出至外舍死也。」</note>
我曹言願自殺。」
      <note>[一七]師古曰：「曹，輩也。」</note>
即自繆死。
      <note>[一八]晉灼曰：「繆音繆縛之繆。」鄭氏曰：「自縊也。」師古曰：「繆，絞也，音居虬反。」</note>
武皆表奏狀。棄所養兒十一日，
      <note>[一九]師古曰：「棄謂張棄也。」</note>
宮長李南以詔書取兒去，
      <note>[二０]晉灼曰：「漢儀注有女長御，比侍中。宮長豈此邪？」</note>
不知所置。
      <note>[二一]師古曰：「終竟不知置何所也。」</note>
      </p>
   </div>
   <pb n="3993"/>
   <div>
      <p>許美人前在上林涿沐館，數召入飾室中若舍，
      <note>[一]師古曰：「或暫入，或留止也。」</note>
一歲再三召，留數月或半歲御幸。元延二年褱子，
      <note>[二]師古曰：「褱，本懷字。」</note>
其十一月乳。
      <note>[三]師古曰：「乳謂產子也，音而樹反。其下亦同。」</note>
詔使嚴持乳毉及五種和藥丸三，送美人所。後客子、偏、兼聞昭儀謂成帝曰：「常紿我言從（宮中）〔中宮〕來，
      <note>常紿我言從（宮中）〔中宮〕來，　景祐、殿、局本都作「中宮」，此誤倒。</note>
      
         <note>[四]師古曰：「紿，誑也。中宮，皇后所居。」</note>
即從中宮來，許美人兒何從生中？許氏竟當復立邪！」
      <note>[五]晉灼曰：「昭儀前要帝不得立許美人為皇后，而今有子中，許氏竟當復立為皇后邪！此前約之言也。」師古曰：「此說非也。言美人在內中，何從得兒而生也，故言何從生中。次此下，乃始言約耳。」</note>
懟，以手自擣，
      <note>[六]師古曰：「懟，怨怒也。擣，築也。懟音直類反。」</note>
以頭擊壁戶柱，從牀上自投地，啼泣不肯食，曰：「今當安置我，欲歸耳！」帝曰：「今故告之，反怒為！
      <note>[七]師古曰：「故以許美人產子告汝，何為反怒？」</note>
殊不可曉也。」
      <note>[八]師古曰：「言其不可告語也。」</note>
帝亦不食。昭儀曰：「陛下自知是，不食為何？
      <note>[九]師古曰：「何為不食也。」</note>
陛下常自言『約不負女』，
      <note>[一０]師古曰：「女讀曰汝。次下亦同。」</note>
今美人有子，竟負約，謂何？」帝曰：「約以趙氏，故不立許氏。使天下無出趙氏上者，毋憂也！」後詔使嚴持綠囊書予許美人，告嚴曰：「美人當有以予女，受來，置飾室中簾南。」
      <note>[一一]師古曰：「簾，戶簾也，音廉。」</note>
美人以葦篋一合盛所生兒，緘封，及綠囊報書予嚴。嚴持篋書，置飾室簾南去。帝與昭儀坐，使客子解篋緘。未已，
      <note>[一二]師古曰：「緘，束篋之繩也，音居咸反。」</note>
帝使客子、偏、兼皆出，自閉戶，獨與昭儀在。須臾開戶，嘑客子、偏、兼，使緘封篋及綠綈方底，推置屏風東。恭受詔，持
</p>
   </div>
   <pb n="3994"/>
   <div>
      <p>
篋方底予武，皆封以御史中丞印，曰：「告武：篋中有死兒，埋屏處，勿令人知。」武穿獄樓垣下為坎，埋其中。</p>
   </div>
   <div>
      <p>故長定許貴人及故成都、平阿侯家婢王業、任孋、公孫習前免為庶人，
      <note>[一]師古曰：「孋音麗。」</note>詔召入，
</p>
   </div>
   <pb n="3995"/>
   <div>
      <p>
屬昭儀為私婢。成帝崩，未幸梓宮，
      <note>[二]師古曰：「言未入斂也。」</note>
倉卒悲哀之時，昭儀自知罪惡大，知業等故許氏、王氏婢，恐事泄，而以大婢羊子等賜予業等各且十人，以慰其意，屬無道我家過失。
      <note>[三]師古曰：「屬音之欲反。」</note>
      </p>
   </div>
   <div>
      <p>元延二年五月，故掖庭令吾丘遵謂武曰：
      <note>[一]師古曰：「姓吾丘，名遵。」</note>
「掖庭丞吏以下皆與昭儀合通，無可與語者，獨欲與武有所言。我無子，武有子，是家輕族人，得無不敢乎？
      <note>[二]蘇林曰：「是家謂成帝也。不敢斥，故言是家。」師古曰：「遵自以無子，故無所顧懼，武既有子，恐禍相及，當止不敢言也。」</note>
掖庭中御幸生子者輒死，又飲藥傷墯者無數，欲與武共言之大臣，票騎將軍貪耆錢，不足計事，
      <note>[三]師古曰：「耆讀曰嗜。」</note>
奈何令長信得聞之？」遵後病困，謂武：「今我已死，前所語事，武不能獨為也，慎語！」
      <note>[四]師古曰：「言汝脫不能獨為，勿漏泄其語。」</note>
      </p>
   </div>
   <pb n="3996"/>
   <div>
      <p>皆在今年四月丙辰赦令前。臣謹案永光三年男子忠等發長陵傅夫人冢。事更大赦，
      <note>[一]師古曰：「更音工衡反。」</note>
孝元皇帝下詔曰：「（比）〔此〕朕不當所得赦也。」
      <note>（比）〔此〕朕不當所得赦也。　殿本作「此」。王先謙說作「此」是。</note>
窮治，盡伏辜，天下以為當。魯嚴公夫人殺世子，齊桓召而誅焉，春秋予之。
      <note>[二]師古曰：「嚴公夫人謂哀姜也。予謂許予之也。解具在五行志。」</note>
趙昭儀傾亂聖朝，親滅繼嗣，家屬當伏天誅。前平安剛侯夫人謁坐大逆，同產當坐，以蒙赦令，歸故郡。今昭儀所犯尤誖逆，罪重於謁，而同產親屬皆在尊貴之位，迫近幃幄，
      <note>[三]師古曰：「近音鉅靳反。」</note>
羣下寒心，非所以懲惡崇誼示四方也。請事窮竟，丞相以下議正法。</p>
   </div>
   <div>
      <p>哀帝於是免新成侯趙欽、欽兄子成陽侯訢，皆為庶人，將家屬徙遼西郡。時議郎耿育上疏言：</p>
   </div>
   <div>
      <p>臣聞繼嗣失統，廢適立庶，
      <note>[一]師古曰：「適讀曰嫡。次下亦同。」</note>
聖人法禁，古今至戒。然大伯見歷知適，逡循固讓，
      <note>[二]師古曰：「歷謂王季，即文王之父也。知適謂知其當為適嗣也。」</note>
委身吳粵，權變所設，不計常法，致位王季，以崇聖嗣，卒有天下，
      <note>[三]師古曰：「卒，終也。」</note>
子孫承業，七八百載，功冠三王，道德最備，是以尊號追及大王。故世必有非常之變，然後乃
</p>
   </div>
   <pb n="3997"/>
   <div>
      <p>
有非常之謀。孝成皇帝自知繼嗣不以時立，念雖末有皇子，萬歲之後未能持國，
      <note>[四]師古曰：「末，晚暮也。萬歲，言晏駕也。」</note>
權柄之重，制於女主，女主驕盛則耆欲無極，
      <note>[五]師古曰：「耆讀曰嗜。」</note>
少主幼弱則大臣不使，
      <note>[六]師古曰：「不使，不可使從命也。」</note>
世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，故廢後宮就館之漸，絕微嗣禍亂之根，
      <note>[七]師古曰：「微嗣者，謂幼主也。」</note>
乃欲致位陛下以安宗廟。愚臣既不能深援安危，定金匱之計，
      <note>[八]師古曰：「愚臣謂解光等也。援，引也。金匱，言長久之法可藏於金匱石室者也。援音爰。」</note>
又不知推演聖德，述先帝之志，
      <note>[九]師古曰：「演，廣也，音弋善反。」</note>
乃反覆校省內，暴露私燕，
      <note>[一０]師古曰：「私燕謂成帝閑宴之私也。覆音芳目反。」</note>
誣汙先帝傾惑之過，成結寵妾妒媚之誅，甚失賢聖遠見之明，逆負先帝憂國之意。</p>
   </div>
   <pb n="3998"/>
   <div>
      <p>夫論大德不拘俗，立大功不合衆，此乃孝成皇帝至思所以萬萬於衆臣，陛下聖德盛茂所以符合於皇天也，豈當世庸庸斗筲之臣所能及哉！且襃廣將順君父之美，匡捄銷滅既往之過，
      <note>[一]師古曰：「捄，古救字。」</note>
古今通義也。事不當時固爭，防禍於未然，各隨指阿從，以求容媚，晏駕之後，尊號已定，萬事已訖，乃探追不及之事，訐揚幽昧之過，
      <note>[二]師古曰：「訐音居謁反。」</note>
此臣所深痛也！</p>
   </div>
   <div>
      <p>願下有司議，即如臣言，宜宣布天下，使咸曉知先帝聖意所起。不然，空使謗議上及山陵，下流後世，遠聞百蠻，近布海內，甚非先帝託後之意也。蓋孝子善述父之志，善成人之事，唯陛下省察！</p>
   </div>
   <div>
      <p>哀帝為太子，亦頗得趙太后力，遂不竟其事。傅太后恩趙太后，趙太后亦歸心，
      <note>[一]師古曰：「恩謂以厚恩接遇之。一曰，恩謂銜其立哀帝為嗣之恩也。」</note>
故成帝母及王氏皆怨之。</p>
   </div>
   <div>
      <p>哀帝崩，王莽白太后詔有司曰：「前皇太后與昭儀俱侍帷幄，姊弟專寵錮寢，執賊亂之
</p>
   </div>
   <pb n="3999"/>
   <div>
      <p>
謀，殘滅繼嗣以危宗廟，誖天犯祖，
      <note>[一]師古曰：「誖，違也。祖，先帝也。」</note>
無為天下母之義。貶皇太后為孝成皇后，
      <note>[二]晉灼曰：「使哀帝不母，罪之也。」</note>
徙居北宮。」後月餘，復下詔曰：「皇后自知罪惡深大，朝請希闊，
      <note>[三]師古曰：「請，謁也。闊猶闕也。」</note>
失婦道，無共養之禮，而有狼虎之毒，
      <note>[四]師古曰：「共讀曰供，音居用反。養音弋向反。其下並同。」</note>
宗室所怨，海內之讎也，而尚在小君之位，誠非皇天之心。夫小不忍亂大謀，恩之所不能已者義之所割也，
      <note>[五]師古曰：「言以義割恩也。」</note>
今廢皇后為庶人，就其園。」是日自殺。凡立十六年而誅。先是有童謠曰：「燕燕，尾涏涏，
      <note>[六]師古曰：「涏涏，光澤之貌也，音徒見反。」</note>
張公子，時相見。木門倉琅根，燕飛來，啄皇孫。皇孫死，燕啄矢。」成帝每微行出，常與張放俱，而稱富平侯家，故曰張公子。倉琅根，宮門銅鍰也。
      <note>[七]師古曰：「鍰讀與環同。」</note>
      </p>
   </div>
   <div>
      <p>孝元傅昭儀，哀帝祖母也。父河內溫人，蚤卒，母更嫁為魏郡鄭翁妻，生男惲。昭儀少
</p>
   </div>
   <pb n="4000"/>
   <div>
      <p>
為上官太后才人，自元帝為太子，得進幸。元帝即位，立為倢伃，甚有寵。為人有材略，善事人，下至宮人左右，飲酒酹地，皆祝延之。
      <note>[一]師古曰：「酹，以酒沃地也。祝延，祝之使長年也。酹音來外反。祝音之受反。」</note>
產一男一女，女為平都公主，男為定陶恭王。恭王有材藝，尤愛於上。元帝既重傅倢伃，及馮倢伃亦幸，生中山孝王，上欲殊之於後宮，以二人皆有子為王，上尚在，未得稱太后，乃更號曰昭儀，賜以印綬，在倢伃上。昭其儀，尊之也。至成、哀時，趙昭儀、董昭儀皆無子，猶稱焉。</p>
   </div>
   <div>
      <p>元帝崩，傅昭儀隨王歸國，稱定陶太后。後十年，恭王薨，子代為王。王母曰丁姬。傅太后躬自養視，既壯大，成帝無繼嗣。時中山孝王在。元延四年，孝王及定陶王皆入朝。傅太后多以珍寶賂遺趙昭儀及帝舅票騎將軍王根，陰為王求漢嗣。皆見上無子，欲豫自結為久長計，更稱譽定陶王。
      <note>[一]師古曰：「更音工衡反。」</note>
上亦自器之，明年，遂徵定陶王立為太子，語在哀紀。月餘，天子立楚孝王孫景為定陶王，奉恭王後。太子議欲謝，少傅閻崇以為「春秋不以父命廢王父命，
      <note>[二]師古曰：「王父謂祖也。」</note>
為人後之禮不得顧私親，不當謝。」太傅趙玄以為當謝，太子從之。詔問所以謝狀，尚書劾奏玄，左遷少府，以光祿勳師丹為太傅。詔傅太后與太子母丁姬自居定陶國邸。下有司議皇太子得與傅太后、丁姬相見不，有司奏議不得相見。頃之，成帝母王太后欲令傅太后、丁姬十日一至太子家，成帝曰：「太子丞正統，當共養陛下，不得復顧私親。」王太
</p>
   </div>
   <pb n="4001"/>
   <div>
      <p>
后曰：「太子小，而傅太后抱養之，今至太子家，以乳母恩耳，不足有所妨。」於是令傅太后得至太子家。丁姬以不小養太子，獨不得。</p>
   </div>
   <div>
      <p>成帝崩，哀帝即位。王太后詔令傅太后、丁姬十日一至未央宮。高昌侯董宏希指，
      <note>[一]師古曰：「希望天子意指也。」</note>
上書言宜立丁姬為帝太后。師丹劾奏「宏懷邪誤朝，不道。」上初即位，謙讓，從師丹言止。後乃白令王太后下詔，尊定陶恭王為恭皇。哀帝因是曰：「春秋『母以子貴』，尊傅太后為恭皇太后，丁姬為恭皇后，各置左右詹事，食邑如長信宮、中宮。追尊恭皇太后父為崇祖侯，恭皇后父為襃德侯。」後歲餘，遂下詔曰：「漢家之制，推親親以顯尊尊，定陶恭皇之號不宜復稱定陶。其尊恭皇太后為帝太太后，丁后為帝太后。」後又更號帝太太后為皇太太后，稱永信宮，帝太后稱中安宮，而成帝母太皇太后本稱長信宮，成帝趙后為皇太后，並四太后，各置少府、太僕，秩皆中二千石。為恭皇立寢廟於京師，比宣帝父悼皇考制度，序昭穆於前殿。
      <note>[二]如淳曰：「廟之前曰殿，半以後曰寢。」</note>
      </p>
   </div>
   <pb n="4002"/>
   <div>
      <p>傅太后父同產弟四人，曰子孟、中叔、子元、幼君。
      <note>[一]師古曰：「中讀曰仲。」</note>
子孟子喜至大司馬，封高武侯。中叔子晏亦大司馬，封孔鄉侯。幼君子商封汝昌侯，為太后父崇祖侯後，更號崇祖曰汝昌哀侯。太后同母弟鄭惲前死，以惲子業為陽信侯，追尊惲為陽信節侯。鄭氏、傅氏侯者凡六人，大司馬二人，九卿二千石六人，侍中諸曹十餘人。</p>
   </div>
   <div>
      <p>傅太后既尊，後尤驕，與成帝母語，至謂之嫗。與中山孝王母馮太后並事元帝，追怨之，陷以祝詛罪，令自殺。元壽元年崩，合葬渭陵，稱孝元傅皇后云。</p>
   </div>
   <div>
      <p>定陶丁姬，哀帝母也，易祖師丁將軍之玄孫。
      <note>[一]師古曰：「（始祖）〔祖，始〕也。
            
         
         （始祖）〔祖，始〕也。　景祐、殿本都作「祖始」。王先謙說作「祖始」是。
儒林傳丁寬易之始師。」</note>
家在山陽瑕丘，父至廬江太守。始定陶恭王先為山陽王，而丁氏內其女為姬。王后姓張氏，其母鄭禮，即傅太后同母弟也。太后以親戚故，欲其有子，然終無有。唯丁姬河平四年生哀帝。丁姬為帝太后，兩兄忠、明。明以帝舅封陽安侯。忠蚤死，封忠子滿為平周侯。太后叔父憲、望。望為左將軍，憲為太僕。明為大司馬票騎將軍輔政。丁氏侯者凡二人，大司馬一人，將軍、九卿、二千石六人，等中諸曹亦十餘人。丁、傅以一二年間暴興尤盛。然哀帝不甚假以權勢，權勢不如王氏在成帝世也。</p>
   </div>
   <pb n="4003"/>
   <div>
      <p>建平二年，丁太后崩。上曰：「詩云『穀則異室，死則同穴』。
      <note>[一]師古曰：「王國大車之詩也。穀，生也。」</note>
昔季武子成寢，杜氏之墓在西階下，請合葬而許之。
      <note>[二]師古曰：「事見禮記。」</note>
附葬之禮，自周興焉。孝子事亡如事存，帝太后宜起陵恭皇之園。」遣大司馬票騎將軍明東送葬于定陶，貴震山東。</p>
   </div>
   <div>
      <p>哀帝崩，王莽秉政，使有司舉奏丁、傅罪惡。莽以太皇太后詔皆免官爵，丁氏徙歸故郡。莽奏貶傅太后號為定陶共王母，丁太后號曰丁姬。</p>
   </div>
   <div>
      <p>元始五年，莽復言「共王母、丁姬前不臣妾，
      <note>[一]師古曰：「不遵臣妾之道。」</note>
至葬渭陵，冢高與元帝山齊，懷帝太后、皇太太后璽綬以葬，
      <note>[二]師古曰：「懷謂挾之以自隨也。」</note>
不應禮。禮有改葬，請發共王母及丁姬冢，取其璽綬消滅，徙共王母及丁姬歸定陶，葬共王冢次，而葬丁姬復其故。」
      <note>[三]師古曰：「復音扶目反。」</note>
太后以為既已之事，不須復發。莽固爭之，太后詔曰：「因故棺為致椁作冢，
      <note>[四]師古曰：「致謂累也。」</note>
祠以太牢。」謁者護既發傅太后冢，崩壓殺數百人；開丁姬椁戶，火出炎四五丈，
      <note>[五]師古曰：「炎音弋贍反。」</note>
吏卒以水沃滅乃得入，燒燔椁中器物。</p>
   </div>
   <pb n="4004"/>
   <div>
      <p>莽復奏言：「前共王母生，僭居桂宮，皇天震怒，災其正殿；丁姬死，葬踰制度，今火焚其椁。此天見變以告，當改如媵妾也。臣前奏請葬丁姬復故，非是。
      <note>[一]師古曰：「言尚太優僭也。」</note>
共王母及丁姬棺皆名梓宮，珠玉之衣非藩妾服，請更以木棺代，去珠玉衣，葬丁姬媵妾之次。」奏可。既開傅太后棺，臭聞數里。公卿在位皆阿莽指，入錢帛，遣子弟及諸生四夷，凡十餘萬人，操持作具，助將作掘平共王母、丁姬故冢，二旬間皆平。莽又周棘其處以為世戒云。
      <note>[二]師古曰：「以棘周繞也。」</note>
時有羣燕數千，銜土投丁姬穿中。
      <note>[三]師古曰：「穿謂壙中也。」</note>
丁、傅既敗，孔鄉侯晏將家屬徙合浦，宗族皆歸故郡。唯高武侯喜得全，自有傳。</p>
   </div>
   <div>
      <p>孝哀傅皇后，定陶太后從弟子也。哀帝為定陶王時，傅太后欲重親，取以配王。王入為漢太子，傅氏女為妃。哀帝即位，成帝大行尚在前殿，而傅太后封傅妃父晏為孔鄉侯，與帝舅陽安侯丁明同日俱封。時師丹諫，以為「天下自王者所有，親戚何患不富貴？而倉卒
</p>
   </div>
   <pb n="4005"/>
   <div>
      <p>
若是，其不久長矣！」晏封後月餘，傅妃立為皇后。傅氏既盛，晏最尊重。哀帝崩，王莽白太皇太后詔曰：「定陶共王太后與孔鄉侯晏同心合謀，背恩忘本，專恣不軌，與至尊同稱號，終沒，至乃配食於左坐，
      <note>[一]應劭曰：「若禮以其妃配者也。坐於左而並食。」師古曰：「坐音材臥反。」</note>
誖逆無道。今令孝哀皇后退就桂宮。」後月餘，復與孝成趙皇后俱廢為庶人，就其園自殺。</p>
   </div>
   <div>
      <p>孝元馮昭儀，平帝祖母也。元帝即位二年，以選入後宮。時父奉世為執金吾。昭儀始為長使，數月至美人，後五年就館生男，拜為倢伃。時父奉世為右將軍光祿勳，奉世長男野王為左馮翊，父子並居朝廷，議者以為器能當其位，非用女寵故也。而馮倢伃內寵與傅昭儀等。</p>
   </div>
   <div>
      <p>建昭中，上幸虎圈鬬獸，後宮皆坐。熊佚出圈，
      <note>[一]師古曰：「佚字與逸同。」</note>
攀檻欲上殿。左右貴人傅昭儀等皆驚走，馮倢伃直前當熊而立，左右格殺熊。上問：「人情驚懼，何故前當熊？」倢伃對曰：「猛獸得人而止，妾恐熊至御坐，故以身當之。」元帝嗟嘆，以此倍敬重焉。傅昭儀等皆慙。明年夏，馮倢伃男立為信都王，尊倢伃為昭儀。元帝崩，為信都太后，與王俱居儲元宮。
      <note>[二]師古曰：「黃圖在上林苑中。」</note>
河平中，隨王之國。後徙中山，是為孝王。</p>
   </div>
   <pb n="4006"/>
   <div>
      <p>後徵定陶王為太子，封中山王舅參為宜鄉侯。參，馮太后少弟也。是歲，孝王薨，有一男，嗣為王，時未滿歲，有眚病，
      <note>[一]孟康曰：「災眚之眚，謂妖病也。」服虔曰：「身盡青也。」蘇林曰：「名為肝厥，發時脣口手足十指甲皆青。」師古曰：「下云禱祠解舍，孟說是也。未滿歲者，謂為王未滿歲也。眚音所領反，字不作青，服、（虔）〔蘇〕誤也。」
            
         
         服、（虔）〔蘇〕誤也。　景祐、殿本都作「蘇」，此誤。
      </note>
太后自養視，數禱祠解。
      <note>[二]師古曰：「解音懈。」</note>
      </p>
   </div>
   <div>
      <p>哀帝即位，遣中郎謁者張由將毉治中山小王。由素有狂易病，
      <note>[一]師古曰：「狂易者，狂而變易常性也。」</note>
病發怒去，西歸長安。尚書簿責擅去狀，
      <note>[二]師古曰：「簿責，以文簿一一責問也。」</note>
由恐，因誣言中山太后祝詛上及太后。太后即傅昭儀也，素常怨馮太后，因是遣御史丁玄案驗，盡收御者官吏及馮氏昆弟在國者百餘人，分繫雒陽、魏郡、鉅鹿。數十日無所得，更使中謁者令史立
      <note>[三]師古曰：「官為中謁者令，姓史，名立。」</note>
與丞相長史大鴻臚丞雜治。立受傅太后指，幾得封侯，
      <note>[四]師古曰：「幾讀曰冀。」</note>
治馮太后女弟習及寡弟婦君之，死者數十人。巫劉吾服祝詛。毉徐遂成言習、君之曰「武帝時毉修氏刺治武帝得二千萬耳，
      <note>[五]師古曰：「刺治謂箴之。」</note>
今愈上，不得封侯，不如殺上，令中山王代，可得封。」立等劾奏祝詛謀反，大逆。責問馮太后，無服辭。立曰：「熊之上殿何其勇，今何怯哉！」太后還謂左右：「此乃中語，前世事，
      <note>[六]師古曰：「中語，謂宮中之言語也。」</note>
吏何用知之？是欲陷我效也！」
      <note>[七]師古曰：「效，徵驗也。」</note>乃
</p>
   </div>
   <pb n="4007"/>
   <div>
      <p>
飲藥自殺。</p>
   </div>
   <div>
      <p>先未死，有司請誅之，上不忍致法，廢為庶人，徙雲陽宮。既死，有司復奏「太后死在未廢前。」有詔以諸侯王太后儀葬之。宜鄉侯參、君之、習夫及子當相坐者，或自殺，或伏法。參女弁為孝王后，有兩女，有司奏免為庶人，與馮氏宗族徙歸故郡。張由以先告賜爵關內侯，史立遷中太僕。</p>
   </div>
   <div>
      <p>哀帝崩，大司徒孔光奏「由前誣告骨肉，立陷人入大辟，為國家結怨於天下，以取秩遷，獲爵邑，幸蒙赦令，請免為庶人，徙合浦」云。</p>
   </div>
   <div>
      <p>中山衛姬，平帝母也。父子豪，中山盧奴人，官至衛尉。子豪女弟為宣帝倢伃，生楚孝
</p>
   </div>
   <pb n="4008"/>
   <div>
      <p>
王；長女又為元帝倢伃，生平陽公主。成帝時，中山孝王無子，上以衛氏吉祥，以子豪少女配孝王。元延四年，生平帝。</p>
   </div>
   <div>
      <p>〔平帝〕年二歲，
      <note>〔平帝〕年二歲，　景祐、殿本都有「平帝」二字。</note>
孝王薨，代為王。哀帝崩，無嗣，太皇太后與新都侯莽迎中山王立為帝。莽欲顓國權，懲丁、傅行事，
      <note>[一]師古曰：「懲，創艾也。」</note>
以帝為成帝後，母衛姬及外家不當得至京師。乃更立宗室桃鄉侯子成都為中山王，奉孝王後，遣少傅左將軍甄豐賜衛姬璽綬，即拜為中山孝王后，以苦陘縣為湯沐邑。又賜帝舅衛寶、寶弟玄爵關內侯。賜帝三妹，謁臣號修義君，哉皮為承禮君，鬲子為尊德君，
      <note>[二]師古曰：「鬲音歷。」</note>
食邑各二千戶。莽長子宇非莽隔絕衛氏，恐久後受禍，即私與衛寶通書記，教衛后上書謝恩，因陳丁、傅舊惡，幾得至京師。
      <note>[三]師古曰：「幾讀曰冀。」</note>
莽白太皇太后詔有司曰：「中山孝王后深分明為人後之義，條陳故定陶傅太后、丁姬誖天逆理，上僭位號，
      <note>[四]師古曰：「誖，違也。」</note>
徙定陶王於信都，為共王立廟於京師，如天子制，不畏天命，聖人言，
      <note>[五]師古曰：「論語稱孔子曰：『君子有三畏：畏天命，畏大人，畏聖人之言。小人不知天命而不畏也，狎大人，侮聖人之言。』故此文引之也。母，古侮字。」</note>
壞亂法度，居非其制，稱非其號。是以皇天震怒，火燒其殿，六年之間大命不遂，禍殃仍重，
      <note>[六]師古曰：「遂猶延也。重音直用反。」</note>
竟令孝哀帝受其餘災，大失天心，夭命暴崩，又令共王祭祀絕廢，精魂無所依歸。朕惟孝王后深說經義，明鏡聖法，懼古人之禍敗，近事之咎殃，畏天命，奉聖言，是乃久保一國，長獲天祿，而令孝王永享無彊之祀，福祥之大者也。朕甚嘉之。夫襃義賞善，聖王之制，其以中山故安戶七千益中山后湯沐邑，加賜及中山王黃金各百斤，增傅相以下秩。」</p>
   </div>
   <pb n="4009"/>
   <div>
      <p>衛后日夜啼泣，思見帝，而但益戶邑。宇復教令上書求至京師。會事發覺，莽殺宇，盡誅衛氏支屬。衛寶女為中山王后，免后，徙合浦。
      <note>[一]師古曰：「黜其后位而徙也。」</note>
唯衛后在，
      <note>[二]師古曰：「中山孝王后也。」</note>
王莽篡國，廢為家人，後歲餘卒，葬孝王旁。</p>
   </div>
   <div>
      <p>孝平王皇后，安漢公太傅大司馬莽女也。平帝即位，年九歲，成帝母太皇太后稱制，而莽秉政。莽欲依霍光故事，以女配帝，太后意不欲也。莽設變詐，令女必入，因以自重，事在莽傳。太后不得已而許之，遣長樂少府夏侯藩、宗正劉宏、少府宗伯鳳、尚書令平晏納采，
      <note>[一]師古曰：「官為少府，姓宗伯，名鳳也。納采者，禮記云婚禮納采問名，謂采擇其可者。」</note>
太師光、大司徒馬宮、大司空甄豐、左將軍孫建、執金吾尹賞、行太常事太中大夫劉
</p>
   </div>
   <pb n="4010"/>
   <div>
      <p>
歆及太卜、太史令以下四十九人賜皮弁素績，
      <note>[二]師古曰：「皮弁，以鹿皮為冠，形如人手之弁合也。素績謂素裳也。朱衣而素裳。績字或作積。積謂襞積之，若今之襈為也。」</note>
以禮雜卜筮，太牢祠宗廟，待吉月日。明年春，遣大司徒宮、大司空豐、左將軍建、右將軍甄邯、光祿大夫歆奉乘輿法駕，迎皇后於安漢公第。
      <note>[三]師古曰：「本自莽第，以皇后在是，因呼曰宮。」</note>
宮、豐、歆授皇后璽紱，
      <note>迎皇后於安漢公第。[三]宮、豐、歆授皇后璽紱，　注[三]原在「宮」字下，顏以「宮」與「第」連文。董教增說此當以「第」為句，「宮」字連下「豐歆」讀，顏說失之。</note>
      
         <note>[四]師古曰：「紱，所以繫璽，音茀。」</note>
登車稱警蹕，便時上林延壽門，
      <note>[五]師古曰：「取時日之便也，音頻面反。」</note>
入未央宮前殿。羣臣就位行禮，大赦天下。益封父安漢公地滿百里，賜迎皇后及行禮者，自三公以下至騶宰執事長樂、未央宮、安漢公第者，皆增秩，賜金帛各有差。皇后立三月，以禮見高廟。尊父安漢公號曰宰衡，位在諸侯王上。賜公夫人號曰功顯君，食邑。封公子安為襃新侯，臨為賞都侯。</p>
   </div>
   <div>
      <p>后立歲餘，平帝崩。莽立孝宣帝玄孫嬰為孺子，莽攝帝位，尊皇后為皇太后。三年，莽即真，以嬰為定安公，改皇太后號為定安公太后。太后時年十八矣，為人婉瘱有節操。
      <note>[一]師古曰：「婉，順也。瘱，靜也，音烏計反。」</note>
      </p>
   </div>
   <pb n="4011"/>
   <div>
      <p>
自劉氏廢，常稱疾不朝會。莽敬憚傷哀，欲嫁之，乃更號為黃皇室主，
      <note>[二]師古曰：「莽自謂土德，故云黃皇。室主者，若漢之稱公主。」</note>
令立國將軍成新公孫建世子襐飾將毉往問疾。
      <note>[三]師古曰：「襐，盛飾也，音丈，又音象。一曰，襐，首飾也，在兩耳後，刻鏤而為之。」</note>
后大怒，笞鞭其旁侍御。因發病，不肯起，莽遂不復彊也。及漢兵誅莽，燔燒未央宮，后曰：「何面目以見漢家！」自投火中而死。</p>
   </div>
   <div>
      <p>贊曰：易著吉凶而言謙盈之效，天地鬼神至于人道靡不同之。
      <note>[一]師古曰：「易謙卦曰『天道虧盈而益謙，地道變盈而流謙，鬼神害盈而福謙，人道惡盈而好謙』。」</note>
夫女寵之興，繇至微而體至尊，
      <note>[二]師古曰：「繇與由同。」</note>
窮富貴而不以功，此固道家所畏，禍福之宗也。序自漢興，終于孝平，外戚後庭色寵著聞二十有餘人，然其保位全家者，唯文、景、武帝太后及邛成后四人而已。至如史良娣、王悼后、許恭哀后身皆夭折不辜，而家依託舊恩，不敢縱恣，是以能全。其餘大者夷滅，小者放流，烏嘑！鑒茲行事，變亦備矣。</p>
   </div>
</xml>
