<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
         <head/>
      <p>蕭望之字長倩，東海蘭陵人也，
      <note>[一]師古曰：「近代譜諜妄相託附，乃云望之蕭何之後，追次昭穆，流俗學者共祖述焉。但酇侯漢室宗臣，功高位重，子孫胤緒具詳表、傳。長倩鉅儒達學，名節並隆，博覽古今，能言其祖。市朝未變，年載非遙，長老所傳，耳目相接，若其實承何後，史傳寧得弗詳？漢書既不敘論，後人焉所取信？不然之事，斷可識矣。」</note>
徙杜陵。家世以田為業，至望之，好學，治齊詩，事同縣后倉且十年。以令詣太常受業，
      <note>[二]如淳曰：「令郡國官有好文學敬長肅政教者，二千石奏上，與計偕，詣太常受業如弟子也。」</note>
復事同學博士白奇，
      <note>[三]師古曰：「常同於后倉受業，而奇後為博士。」</note>
又從夏侯勝問論語、禮服。
      <note>[四]師古曰：「禮之喪服也。」</note>
京師諸儒稱述焉。</p>
   </div>
   <div>
      <p>是時大將軍霍光秉政，長史丙吉薦儒生王仲翁與望之等數人，皆召見。先是左將軍上
</p>
   </div>
   <pb n="3272"/>
   <div>
      <p>
官桀與蓋主謀殺光，光既誅桀等，後出入自備。吏民當見者，露索去刀兵，兩吏挾持。
      <note>[一]師古曰：「索，搜也，露形體而搜也。索音山客反。」</note>
望之獨不肯聽，自引出閤曰：「不願見。」吏牽持匈匈。光聞之，告吏勿持。望之既至前，說光曰：「將軍以功德輔幼主，將以流大化，致於洽平，
      <note>[二]師古曰：「令太平之化通洽四方也。」</note>
是以天下之士延頸企踵，爭願自（劾）〔効〕，
      <note>爭願自（劾）〔効〕，　景祐、殿本都作「効」，此誤。</note>
以輔高明。今士見者皆先露索挾持，恐非周公相成王躬吐握之禮，致白屋之意。」
      <note>[三]師古曰：「周公攝政，一沐三握髮，一飯三吐餔，以接天下之士。白屋，謂白蓋之屋以茅覆之，賤人所居。蓋音合。」</note>
於是光獨不除用望之，而仲翁等皆補大將軍史。三歲間，仲翁至光祿大夫給事中，望之以射策甲科為郎，
      <note>[四]師古曰：「射策者，謂為難問疑義書之於策，量其大小署為甲乙之科，列而置之，不使彰顯。有欲射者，隨其所取得而釋之，以知優劣。射之，言投射也。對策者，顯問以政事經義，令各對之，而觀其（人）〔文〕辭定高下也。」
            
         
         而觀其（人）〔文〕辭定高下也。　景祐、殿本都作「文」，此誤。
      </note>
署小苑東門候。
      <note>[五]師古曰：「署，補署也。門候，主候時而開閉也。」</note>
仲翁出入從倉頭廬兒，
      <note>[六]師古曰：「皆官府之給賤役者也，解在貢禹傳。」</note>
下車趨門，傳呼甚寵，
      <note>[七]師古曰：「趨讀曰趣。趣，嚮也。下車而嚮門，傳聲而呼侍從者，甚有尊寵也。」</note>
顧謂望之曰：「不肯錄錄，反抱關為。」
      <note>[八]師古曰：「錄錄謂循常也。言望之不能隨例搜索，以（為）〔違〕牾執政，
            
         
         言望之不能隨例搜索，以（為）〔違〕牾執政，　景祐、殿、局本都作「違」，此誤。
不得大官而守門也。」</note>
望之曰：「各從其志。」</p>
   </div>
   <pb n="3273"/>
   <div>
      <p>後數年，坐弟犯法，不得宿衞，免歸為郡吏。及御史大夫魏相除望之為屬，察廉為大行治禮丞。</p>
   </div>
   <div>
      <p>時大將軍光薨，子禹復為大司馬，兄子山領尚書，
      <note>[一]師古曰：「霍山，去病之孫。今云兄子者，轉寫誤爾。」</note>
親屬皆宿衞內侍。地節三年夏，京師雨雹，望之因是上疏，願賜清閒之宴，口陳災異之意。
      <note>[二]師古曰：「閒讀曰閑。」</note>
宣帝自在民間聞望之名，曰：「此東海蕭生邪？下少府宋畸問狀，
      <note>[三]師古曰：「畸音居宜反。」</note>
無有所諱。」望之對，以為「春秋昭公三年大雨雹，是時季氏專權，卒逐昭公。鄉使魯君察於天變，宜亡此害。
      <note>[四]師古曰：「鄉讀曰嚮。亡讀曰無。」</note>
今陛下以聖德居位，思政求賢，堯舜之用心也。然而善祥未臻，陰陽不和，是大臣任政，一姓擅勢之所致也。附枝大者賊本心，私家盛者公室危。
      <note>[五]師古曰：「本心，樹之本株也。」</note>
唯明主躬萬機，選同姓，舉賢材，以為腹心，與參政謀，令公卿大臣朝見奏事，明陳其職，以考功能。如是，則庶事理，公道立，姦邪塞，私權廢矣。」對奏，天子拜望之為謁者。時上初即位，思進賢良，多上書言便宜，輒下望之問狀，高者請丞相御史，
      <note>[六]師古曰：「望之以其人所言之狀請於丞相御史，或以奏聞，即見超擢。」</note>
次者中二千石試事，滿歲以狀聞，
      <note>[七]師古曰：「試令行其所言之事，或以諸它職事試之。」</note>
下者報聞，或罷歸田里，所白處奏皆可。
      <note>[八]師古曰：「當主上之意也。」</note>
累遷諫大夫，丞相司直，歲中三遷，官至二千石。其後霍氏竟謀反誅，望之寖益任用。
      <note>[九]師古曰：「寖，漸也。」</note>
      </p>
   </div>
   <pb n="3274"/>
   <div>
      <p>是時選博士諫大夫通政事者補郡國守相，以望之為平原太守。望之雅意在本朝，遠為郡守，內不自得，乃上疏曰：「陛下哀愍百姓，恐德化之不究，
      <note>[一]師古曰：「究，竟也，謂周徧於天下。」</note>
悉出諫官以補郡吏，所謂憂其末而忘其本者也。朝無爭臣則不知過，國無達士則不聞善。
      <note>[二]師古曰：「達士謂達於政事也。」</note>
願陛下選明經術，溫故知新，通於幾微謀慮之士以為內臣，與參政事。諸侯聞之，則知國家納諫憂政，亡有闕遺。若此不怠，成康之道其庶幾乎！
      <note>[三]師古曰：「周成康二王致太平也。」</note>
外郡不治，豈足憂哉？」書聞，徵入守少府。宣帝察望之經明持重，論議有餘，材任宰相，
      <note>[四]師古曰：「任，堪也。」</note>
欲詳試其政事，復以為左馮翊。望之從少府出為左遷，恐有不合意，即移病。
      <note>[五]師古曰：「移病謂移書言病。一曰以病而移居。」</note>
上聞之，使侍中成都侯金安上諭意曰：「所用皆更治民以考功。
      <note>[六]師古曰：「更猶經歷也，音工衡反。」</note>
君前為平原太守日淺，故復試之於三輔，非有所聞也。」
      <note>[七]師古曰：「所聞謂聞其短失。」</note>
望之即視事。</p>
   </div>
   <pb n="3275"/>
   <div>
      <p>是歲西羌反，漢遣後將軍征之。京兆尹張敞上書言：「國兵在外，軍以夏發，隴西以北，安定以西，吏民並給轉輸，田事頗廢，素無餘積，雖羌虜以破，來春民食必乏。窮辟之處，買亡所得，
      <note>[一]師古曰：「辟讀曰僻也。」</note>
縣官穀度不足以振之。
      <note>[二]師古曰：「度音徒各反。」</note>
願令諸有辠，非盜受財殺人及犯法不得赦者，皆得以差入穀此八郡贖罪。
      <note>[三]師古曰：「差，次也。八郡，即隴西以北，安定以西。」</note>
務益致穀以豫備百姓之急。」事下有司，望之與少府李彊議，以為「民函陰陽之氣，有（仁）〔好〕義欲利之心，
      <note>民函陰陽之氣，有（仁）〔好〕義欲利之心，　殿本作「好」。王先謙說作「好」是。</note>
      
         <note>[四]師古曰：「函與含同也。」</note>
在教化之所助。堯在上，不能去民欲利之心，而能令其欲利不勝其好義也；雖桀在上，不能去民好義之心，而能令其好義不勝其欲利也。故堯、桀之分，在於義利而已，道民不可不慎也。
      <note>[五]師古曰：「道讀曰導。」</note>
今欲令民量粟以贖罪，如此則富者得生，貧者獨死，是貧富異刑而法不壹也。人情，貧窮，父兄囚執，聞出財得以生活，為人子弟者將不顧死亡之患，敗亂之行，以赴財利，求救親戚。一人得生，十人以喪，如此，伯夷之
</p>
   </div>
   <pb n="3276"/>
   <div>
      <p>
行壞，公綽之名滅。
      <note>[六]師古曰：「公綽，魯大夫孟公綽也。論語稱孔子曰：『若臧武仲之智，公綽之不欲，卞莊子之勇，冉求之藝，文之以禮樂，可以為成人矣。』」</note>
政教壹傾，雖有周召之佐，恐不能復。
      <note>[七]師古曰：「召讀曰邵。復音扶目反。」</note>
古者臧於民，不足則取，有餘則予。詩曰『爰及矜人，哀此鰥寡』，
      <note>[八]師古曰：「小雅鴻雁之詩也。矜人，可哀矜之人，謂貧弱者也。言王者惠澤下及哀矜之人以至鰥寡。」</note>
上惠下也。又曰『雨我公田，遂及我私』，
      <note>[九]師古曰：「小雅大田之詩也。言衆庶喜於時雨，先潤公田，又及私田，是則其心先公後私。雨音于具反。」</note>
下急上也。今有西邊之役，民失作業，雖戶賦口斂以贍其困乏，
      <note>[一０]師古曰：「率戶而賦，計口而斂也。」</note>
古之通義，百姓莫以為非。以死救生，恐未可也。
      <note>[一一]師古曰：「子弟竭死以救父兄，令其生也。」</note>
陛下布德施教，教化既成，堯舜亡以加也。今議開利路以傷既成之化，臣竊痛之。」</p>
   </div>
   <pb n="3277"/>
   <div>
      <p>於是天子復下其議兩府，丞相、御史以難問張敞。敞曰：「少府左馮翊所言，常人之所守耳。昔先帝征四夷，兵行三十餘年，百姓猶不加賦，而軍用給。今羌虜一隅小夷，跳梁於山谷間，漢但令辠人出財減辠以誅之，其名賢於煩擾良民橫興賦斂也。
      <note>[一]師古曰：「橫音胡孟反。」</note>
又諸盜及殺人犯不道者，百姓所疾苦也，皆不得贖；首匿、見知縱、所不當得為之屬，議者或頗言其法可蠲除，
      <note>[二]師古曰：「以其罪輕而法重，故常欲除此科條。」</note>
今因此令贖，其便明甚，何化之所亂？甫刑之罰，小過赦，薄罪贖，
      <note>[三]師古曰：「呂侯為周穆王司寇，作贖刑之法，謂之呂刑。後改為甫侯，故又稱甫刑也。」</note>
有金選之品，
      <note>[四]應劭曰：「選音刷，金銖兩名也。」師古曰：「音刷是也。字本作鋝，鋝即鍰也，其重十一銖二十五分銖之十三，一曰重六兩。呂刑曰：『墨辟疑赦，其罰百鍰；劓辟疑赦，其罰惟倍；剕辟疑赦，其罰倍差；宮辟疑赦，其罰六百鍰；大辟疑赦，其罰千鍰。』是其品也。」</note>
所從來久矣，何賊之所生？敞備皁衣二十餘年，
      <note>[五]如淳曰：「雖有五時服，至朝皆著皁衣。」</note>
嘗聞罪人贖矣，未聞盜賊起也。竊憐涼州被寇，方秋饒時，民尚有飢乏，病死於道路，況至來春將大困乎！不早慮所以振救之策，而引常經以難，恐後為重責。常人可與守經，未可與權也。敞幸得備列卿，以輔兩府為職，不敢不盡愚。」</p>
   </div>
   <pb n="3278"/>
   <div>
      <p>望之、彊復對曰：「先帝聖德，賢良在位，作憲垂法，為無窮之規，永惟邊竟之不贍，
      <note>[一]師古曰：「惟，思也。竟讀曰境。其下亦同。」</note>
故金布令甲曰
      <note>[二]師古曰：「金布者，令篇名也。其上有府庫金錢布帛之事，因以名篇。令甲者，其篇甲乙之次。」</note>
『邊郡數被兵，離飢寒，
      <note>[三]師古曰：「離，遭也。」</note>
夭絕天年，父子相失，令天下共給其費』，
      <note>[四]師古曰：「同共給之也。自此以上，令甲之文。」</note>
固為軍旅卒暴之事也。
      <note>[五]師古曰：「卒讀曰猝。言此令文專為軍旅猝暴而施設。」</note>
聞天漢四年，常使死罪人入五十萬錢減死罪一等，豪彊吏民請奪假貣，
      <note>[六]師古曰：「貣音土得反。」</note>
至為盜賊以贖罪。其後姦邪橫暴，羣盜並起，
      <note>[七]師古曰：「橫音胡孟反。」</note>
至攻城邑，殺郡守，充滿山谷，吏不能禁，明詔遣繡衣使者以興兵擊之，
      <note>[八]師古曰：「軍興之法也。」</note>
誅者過半，然後衰止。愚以為此使死罪贖之敗也，故曰不便。」時丞相魏相、御史大夫丙吉亦以為羌虜且破，轉輸略足相給，遂不施敞議。望之為左馮翊三年，京師稱之，遷大鴻臚。</p>
   </div>
   <pb n="3279"/>
   <div>
      <p>先是烏孫昆彌翁歸靡因長羅侯常惠上一書，
      <note>[一]師古曰：「昆彌，烏孫之王號也。翁歸靡，其人名也。」</note>
願以漢外孫元貴靡為嗣，得復尚少主，
      <note>[二]蘇林曰：「宗室女也。」</note>
結婚內附，畔去匈奴。詔下公卿議，望之以為烏孫絕域，信其美言，萬里結婚，非長策也。天子不聽。神爵二年，遣長羅侯惠使送公主配元貴靡。未出塞，翁歸靡死，其兄子狂王背約自立。惠從塞下上書，願留少主敦煌郡。惠至烏孫，責以負約，因立元貴靡，還迎少主。詔下公卿議，望之復以為「不可。烏孫持兩端，亡堅約，其效可見。前少主在烏孫四十餘年，恩愛不親密，邊境未以安，此已事之驗也。今少主以元貴靡不得立而還，信無負於四夷，此中國之大福也。少主不止，繇役將興，其原起此。」天子從其議，徵少主還。後烏孫雖分國兩立，以元貴靡為大昆彌，漢遂不復與結婚。</p>
   </div>
   <div>
      <p>三年，代丙吉為御史大夫。五鳳中匈奴大亂，議者多曰匈奴為害日久，可因其壞亂舉兵滅之。詔遣中朝大司馬車騎將軍韓增、諸吏富平侯張延壽、光祿勳楊惲、太僕戴長樂問望之計策，望之對曰：「春秋晉士匄帥師侵齊，聞齊侯卒，引師而還，君子大其不伐喪，
      <note>[一]師古曰：「士匄，晉大夫范宣子也。春秋公羊傳襄十九年，齊侯環卒，『晉士匄帥師侵齊，至穀，聞齊侯卒，乃還。還者何？善辭也，大其不伐喪也。』」</note>
以為恩足以服孝子，誼足以動諸侯。前單于慕化鄉善稱弟，
      <note>[二]蘇林曰：「弟，順也。」師古曰：「鄉讀曰嚮。弟音悌。」</note>
遣使請求和親，海內欣然，夷狄莫不聞。未終奉約，不幸為賊臣所殺，今而伐之，是乘亂而幸災也，彼必奔走遠遁。不以
</p>
   </div>
   <pb n="3280"/>
   <div>
      <p>
義動兵，恐勞而無功。宜遣使者弔問，輔其微弱，救其災患，四夷聞之，咸貴中國之仁義。如遂蒙恩得復其位，必稱臣服從，此德之盛也。」上從其議，後竟遣兵護輔呼韓邪單于定其國。</p>
   </div>
   <div>
      <p>是時大司農中丞耿壽昌奏設常平倉，上善之，望之非壽昌。
      <note>[一]師古曰：「此望之不知權道。」</note>
丞相丙吉年老，上重焉，望之又奏言：「百姓或乏困，盜賊未止，二千石多材下不任職。三公非其人，則三光為之不明，今首歲日月少光，
      <note>[二]師古曰：「首歲，歲之初。首謂正月也。」</note>
咎在臣等。」上以望之意輕丞相，
      <note>[三]師古曰：「言三公非其人，又云咎在臣等，是其意毀丞相。」</note>
乃下侍中建章衞尉金安上、光祿勳楊惲、御史中丞王忠，并詰問望之。
      <note>[四]師古曰：「三人同共問之。」</note>
望之免冠置對，天子繇是不說。
      <note>[五]師古曰：「繇讀與由同。說讀曰悅。」</note>
      </p>
   </div>
   <div>
      <p>後丞相司直延壽
      <note>[一]師古曰：「音婆。」</note>
奏：「侍中謁者良使（丞）〔承〕制詔望之，
      <note>侍中謁者良使（丞）〔承〕制詔望之，　景祐、殿本都作「承」。</note>
望之再拜已。良與望之言，望之不起，因故下手，
      <note>[二]蘇林曰：「伏地而言也。」</note>
而謂御史曰『良禮不備』。故事丞相病，明日御史大夫輒問病；
</p>
   </div>
   <pb n="3281"/>
   <div>
      <p>
朝奏事會庭中，差居丞相後，丞相謝，大夫少進，揖。今丞相數病，望之不問病；會庭中，與丞相鈞禮。
      <note>[三]師古曰：「不為前後之差也。」</note>
時議事不合意，望之曰：『侯年寧能父我邪！』
      <note>[四]服虔曰：「寧能與吾父同年邪？」</note>
知御史有令不得擅使，望之多使守史自給車馬，之杜陵護視家事。
      <note>[五]如淳曰：「漢儀注御史大夫史（旨）〔員〕四十五人，
            
         
         （旨）〔員〕四十五人，　景祐、殿本都作「員」，此誤。
皆六百石，其十五人給事殿中，其餘三十人留守治百事，皆冠法冠。」師古曰：「自給車馬者，令其自乘私車馬也。」</note>
少史冠法冠，為妻先引，
      <note>[六]蘇林曰：「少史，曹史之下者也。」文穎曰：「先引謂導車前。」</note>
又使賣買，私所附益凡十萬三千。
      <note>[七]師古曰：「使其史為望之家有所賣買，而史以其私錢增益之，用潤望之也。」</note>
案望之大臣，通經術，居九卿之右，
      <note>[八]師古曰：「右，上也。」</note>
本朝所仰，至不奉法自修，踞慢不遜攘，
      <note>[九]師古曰：「攘，古讓字。」</note>
受所監臧二百五十以上，
      <note>[一０]師古曰：「二百五十以上者，當時律令坐罪之次，若今律條言一尺以上、一疋以上矣。」</note>
請逮捕繫治。」上於是策望之曰：「有司奏君責使者禮，遇丞相亡禮，廉聲不聞，敖慢不遜，
      <note>[一一]師古曰：「敖讀曰傲。」</note>
亡以扶政，帥先百僚。君不深思，陷于茲穢，朕不忍致君于理，使光祿勳惲策詔，左遷君為太子太傅，授印。其上故印使者，
      <note>[一二]師古曰：「使者即謂楊惲也。命惲授太傅印，而望之以大夫印上於惲。」</note>
便道之官。君其秉道明孝，正直是與，帥意亡諐，靡有後言。」
      <note>[一三]師古曰：「諐，古愆字。後言謂自申理。」</note>
      </p>
   </div>
   <pb n="3282"/>
   <div>
      <p>望之既左遷，而黃霸代為御史大夫。數月間，丙吉薨，霸為丞相。霸薨，于定國復代焉。望之遂見廢，不得相。為太傅，以論語、禮服授皇太子。</p>
   </div>
   <div>
      <p>初，匈奴呼韓邪單于來朝，詔公卿議其儀，丞相霸、御史大夫定國議曰：「聖王之制，施德行禮，先京師而後諸夏，先諸夏而後夷狄。詩云：『率禮不越，遂視既發；相土烈烈，海外有截。』
      <note>[一]師古曰：「商頌長發之詩也。率，循也。遂，徧也。既，盡也。發，行也。相土，契之孫也。烈烈，威也。截，齊也。言殷宗受命為諸侯，能修禮度，無有所踰越也。徧省視之，教令盡行，而相土之威烈烈然盛，四海之外皆整齊。」</note>
陛下聖德充塞天地，
      <note>[二]師古曰：「充，實也。塞，滿也。」</note>
光被四表，
      <note>[三]師古曰：「四表，四海之外。」</note>
匈奴單于鄉風慕化，奉珍朝賀，
      <note>[四]師古曰：「鄉讀曰嚮。」</note>
自古未之有也。其禮儀宜如諸侯王，位次在下。」望之以為「單于非正朔所加，故稱敵國，宜待以不臣之禮，位在諸侯王上。外夷稽首稱藩，中國讓而不臣，此則羈縻之誼，謙亨之福也。
      <note>[五]師古曰：「易謙卦之辭曰『謙，亨，天道下濟而光明，地道卑而上行』，言謙之為德，無所不通也。亨音火庚反。」</note>
書曰『戎狄荒服』，
      <note>[六]師古曰：「逸書也。」</note>
言其來〔服〕，荒忽亡常。
      <note>言其來〔服〕，荒忽亡常。　景祐、殿本都有「服」字。</note>
如使匈奴後嗣卒有鳥竄鼠伏，闕於朝享，不為畔臣。
      <note>[七]師古曰：「卒，終也。本以客禮待之，若後不來，非叛臣。」</note>
信讓行乎蠻貉，福祚流于亡窮，萬世之長策也。」天子采之，下詔曰：「蓋聞五帝
</p>
   </div>
   <pb n="3283"/>
   <div>
      <p>
三王教化所不施，不及以政。今匈奴單于稱北藩，朝正朔，朕之不逮，德不能弘覆。其以客禮待之，令單于位在諸侯王上，贊謁稱臣而不名。」</p>
   </div>
   <div>
      <p>及宣帝寢疾，選大臣可屬者，
      <note>[一]師古曰：「屬音之欲反。」</note>
引外屬侍中樂陵侯史高、太子太傅望之、少傅周堪至禁中，拜高為大司馬車騎將軍，望之為前將軍光祿勳，堪為光祿大夫，皆受遺詔輔政，領尚書事。宣帝崩，太子襲尊號，是為孝元帝。望之、堪本以師傅見尊重，上即位，數宴見，言治亂，陳王事。望之選白宗室明經達學散騎諫大夫劉更生給事中，與侍中金敞並拾遺左右。四人同心謀議，勸道上以古制，
      <note>[二]師古曰：「道讀曰導。」</note>
多所欲匡正，上甚鄉納之。
      <note>[三]師古曰：「鄉讀曰嚮，意信嚮之而納用其言。」</note>
      </p>
   </div>
   <pb n="3284"/>
   <div>
      <p>初，宣帝不甚從儒術，任用法律，而中書宦官用事。中書令弘恭、石顯久典樞機，明習文法，亦與車騎將軍高為表裏，論議常獨持故事，不從望之等。恭、顯又時傾仄見詘。
      <note>[一]文穎曰：「恭、顯心不自安也。」師古曰：「文說非也。言其不能持正，故議論大事見詘於天子也。仄，古側字。」</note>
望之以為中書政本，宜以賢明之選，自武帝游宴後庭，故用宦者，非國舊制，又違古不近刑人之義，
      <note>[二]師古曰：「禮曰『刑人不在君側』也。」</note>
白欲更置士人，繇是大與高、恭、顯忤。
      <note>[三]師古曰：「繇讀與由同。忤謂相違逆也。」</note>
上初即位，謙讓重改作，
      <note>[四]師古曰：「重，難也。未欲更置士人於中書也。」</note>
議久不定，出劉更生為宗正。</p>
   </div>
   <div>
      <p>望之、堪數薦名儒茂材以備諫官。會稽鄭朋陰欲附望之，上疏言車騎將軍高遣客為姦利郡國，及言許、史子弟罪過。章視周堪，
      <note>[一]師古曰：「視讀曰示。以朋所奏之章示堪也。」</note>
堪白令朋待詔金馬門。朋奏記望之曰：「將軍體周召之德，秉公綽之質，有卞莊之威。
      <note>[二]師古曰：「周謂周公旦。召謂召公奭。公綽，孟公綽也，廉正寡欲。卞莊子，魯卞邑大夫，蓋勇士也。召讀曰邵。」</note>
至乎耳順之年，
      <note>[三]師古曰：「論語孔子曰『六十而耳順』。」</note>
履折衝之位，號至將軍，誠士之高致也。窟穴黎庶莫不懽喜，咸曰將軍其人也。
      <note>[四]師古曰：「國家委任，誠得其人也。」</note>
今將軍矢見橅云若管晏而休，遂行日仄
</p>
   </div>
   <pb n="3285"/>
   <div>
      <p>
至周召乃留乎？
      <note>[五]師古曰：「問望之立意當趣如管晏而止，為欲恢廓其道，日昃不食，追周召之蹟然後已乎？橅讀曰模。其字從木。」</note>
若管晏而休，則下走將歸延陵之皋，
      <note>[六]應劭曰：「下走，僕也。」張晏曰：「吳公子札食邑延陵，薄吳王之行，棄國而耕於皋澤。朋云望之所為若但如管晏，則不處漢朝，將歸會稽，尋延陵之軌，隱耕皋澤之中也。」師古曰：「下走者，自謙言趨走之役也。」</note>
修農圃之疇，
      <note>[七]師古曰：「美田曰疇。」</note>
畜雞種黍，竢見二子，沒齒而已矣。
      <note>[八]師古曰：「論語云：『子路從而後，遇丈人以杖荷蓧，止子路宿，殺雞為黍而食之，見其二子焉。明日子路行，以告。子曰：「隱者也。」使子路反見之，至則行矣。』朋之所云蓋謂此也。竢，古俟字也。俟，待（世）〔也〕。
            
         
         俟，待（世）〔也〕。　景祐、殿、局本都作「也」，此誤。
沒齒，終身也。蓧，草器也，音徒釣反。」</note>
如將軍昭然度行，積思塞邪枉之險蹊，宣中庸之常政，
      <note>[九]師古曰：「度行，度越常檢而為高行也。蹊，徑，謂道也，音奚。」</note>
興周召之遺業，親日仄之兼聽，則下走其庶幾願竭區區，底厲鋒鍔，
      <note>[一０]師古曰：「鋒，刃端也。鍔，刃旁也，音五各反。」</note>
奉萬分之一。」望之見納朋，接待以意。
      <note>[一一]師古曰：「與之相見，納用其說也。」</note>
朋數稱述望之，短車騎將軍。
      <note>[一二]師古曰：「短謂毀其短惡也。」</note>
言許、史過失。</p>
   </div>
   <pb n="3286"/>
   <div>
      <p>後朋行傾邪，望之絕不與通。朋與大司農史李宮俱待詔，堪獨白宮為黃門郎。朋，楚士，怨恨，
      <note>[一]張晏曰：「朋，會稽人，會稽并屬楚。」蘇林曰：「楚人脃急也。」</note>
更求入許、史，推所言許、史事曰：「皆周堪、劉更生教我，我關東人，何以知此？」於是侍中許章白見朋。朋出揚言曰：「我見，言前將軍小過五，大罪一。中書令在旁，知我言狀。」望之聞之，以問弘恭、石顯。顯、恭恐望之自訟，下於它吏，即挾朋及待詔華龍。
      <note>[二]師古曰：「華音胡化反。」</note>
龍者，宣帝時與張子蟜等待詔，
      <note>[三]師古曰：「蟜音巨遙反，字或作僑。」</note>
以行汙濊不進，
      <note>[四]師古曰：「濊與穢同。」</note>
欲入堪等，堪等不納，故與朋相結。恭、顯令二人告望之等謀欲罷車騎將軍疏退許、史狀，候望之出休日，令朋、龍上之。事下弘恭問狀，望之對曰：「外戚在位多奢淫，欲以匡正國家，非為邪也。」恭、顯奏「望之、堪、更生朋黨相稱舉，數譖訴大臣，毀離親戚，欲以專擅權勢，為臣不忠，誣上不道，請謁者召致廷尉。」時上初即位，不省「謁者召致廷尉」為下獄也，可其奏。後上召堪、更生，曰繫獄。上大驚曰：「非但廷尉問邪？」以責恭、顯，皆叩頭謝。上曰：「令出視事。」恭、顯因使高言：「上新即位，未以德化聞於天下，而先驗師傅，既下九卿大夫獄，宜因決免。」於
</p>
   </div>
   <pb n="3287"/>
   <div>
      <p>
是制詔丞相御史：「前將軍望之傅朕八年，亡它罪過，今事久遠，識忘難明。
      <note>[五]師古曰：「言不能盡記，有遺忘者，故難明。」</note>
其赦望之罪，收前將軍光祿勳印綬，及堪、更生皆免為庶人。」而朋為黃門郎。</p>
   </div>
   <div>
      <p>後數月，制詔御史：「國之將興，尊師而重傅。故前將軍望之傅朕八年，道以經術，厥功茂焉。
      <note>[一]師古曰：「道讀曰導。茂，美也。」</note>
其賜望之爵關內侯，食邑六百戶，給事中，朝朔望，坐次將軍。」天子方倚欲以為丞相，
      <note>[二]師古曰：「倚音於綺反。」</note>
會望之子散騎中郎伋上書訟望之前事，
      <note>[三]師古曰：「伋音級。」</note>
事下有司，復奏「望之前所坐明白，無譖訴者，
      <note>[四]師古曰：「言望之自有罪，非人讒譖而訴之也。」</note>
而教子上書，稱引亡辜之詩，失大臣體，不敬，請逮捕。」弘恭、石顯等知望之素高節，不詘辱，建白「望之
      <note>[五]師古曰：「建立此議而白之於天子。」</note>
前為將軍輔政，欲排退許、史，專權擅朝。幸得不坐，復賜爵邑，與聞政事，
      <note>[六]師古曰：「與讀曰豫。」</note>
不悔過服罪，深懷怨望，教子上書，歸非於上，
      <note>[七]師古曰：「言歸惡於天子也。」</note>
自以託師傅，懷終不坐。
      <note>[八]師古曰：「言恃舊恩，自謂終無罪，坐懷此心。」</note>
非頗詘望之於牢獄，塞其怏怏心，則聖朝亡以施恩厚。」
      <note>[九]服虔曰：「非，不也。」</note>
上曰：「蕭太傅素剛，安肯就吏？」顯等曰：「人命至重，望之所坐，語言薄罪，必亡所憂。」上乃可其奏。</p>
   </div>
   <pb n="3288"/>
   <div>
      <p>顯等封以付謁者，敕令召望之手付，因令太常急發執金吾車騎馳圍其第。使者至，召望之。望之欲自殺，其夫人止之，以為非天子意。望之以問門下生朱雲。雲者好節士，勸望之自裁。於是望之卬天歎曰：
      <note>[一]師古曰：「卬讀曰仰。」</note>
「吾嘗備位將相，年踰六十矣，老入牢獄，苟求生活，不亦鄙乎！」字謂雲曰：「游，
      <note>[二]師古曰：「朱雲字游，呼其字。」</note>
趣和藥來，無久留我死！」
      <note>[三]師古曰：「趣讀曰促。」</note>
竟飲鴆自殺。天子聞之驚，拊手曰：「曩固疑其不就牢獄，果然殺吾賢傅！」是時太官方上晝食，上乃卻食，為之涕泣，哀慟左右。
      <note>[四]師古曰：「慟，動也。」</note>
於是召顯等責問以議不詳。
      <note>[五]師古曰：「詳，審也。」</note>
皆免冠謝，良久然後已。</p>
   </div>
   <pb n="3289"/>
   <div>
      <p>望之有罪死，有司請絕其爵邑。有詔加恩，長子伋嗣為關內侯。天子追念望之不忘，每歲時遣使者祠祭望之冢，終元帝世。望之八子，至大官者育、咸、由。</p>
   </div>
   <div>
      <p>育字次君，少以父任為太子庶子。元帝即位，為郎，病免，後為御史。大將軍王鳳以育名父子，著材能，除為功曹，遷謁者，使匈奴副校尉。
      <note>[一]師古曰：「時令校尉為使於匈奴而育為之副使，故授副校尉也。」</note>
後為茂陵令，會課，育第六。
      <note>[二]師古曰：「如今之考第高下。」</note>
而漆令郭舜殿，見責問，
      <note>[三]師古曰：「殿，後也。言有所負，最居下也。殿音丁見反。」</note>
育為之請，扶風怒曰：「君課第六，裁自脫，
      <note>[四]師古曰：「脫，免也，音吐活反。」</note>
何暇欲為左右言？」
      <note>[五]師古曰：「左右者，言與同列在其左右，若今言旁人也。」</note>
及罷出，傳召茂陵令詣後曹，
      <note>[六]如淳曰：「賊曹、決曹皆後曹。」</note>
當以職事對。
      <note>[七]師古曰：「忿其為漆令言，故欲以職事責之。」</note>
育徑出曹，書佐隨牽育，育案佩刀曰：「蕭育杜陵男子，何詣曹也！」
      <note>[八]師古曰：「自言欲免官而去，但是杜陵一白衣男子耳，何須召我詣曹乎？」</note>
遂趨出，欲去官。明旦，詔召入，拜為司隸校尉。育過扶風府門，官屬掾史數百人拜謁車下。後坐失大將軍指免官。復為中郎將使匈奴。歷冀州、青州兩郡刺史，長水校尉，泰山太守，入守大鴻臚。以鄠名賊梁子政阻山為害，久不伏辜，
      <note>[九]師古曰：「名賊者，自顯其名，無所避匿言其彊也。」</note>
育為右扶風數月，盡誅子政等。坐與定陵侯淳于長厚善免官。</p>
   </div>
   <pb n="3290"/>
   <div>
      <p>哀帝時，南郡江中多盜賊，拜育為南郡太守。上以育耆舊名臣，乃以三公使車載育入殿中受策，
      <note>[一]孟康曰：「使車，三公奉使之車，若安車也。」</note>
曰：「南郡盜賊羣輩為害，朕甚憂之。以太守威信素著，故委南郡太守，之官，其於為民除害，安元元而已，亡拘於小文。」加賜黃金二十斤。育至南郡，盜賊靜。病去官，起家復為光祿大夫執金吾，以壽終於官。</p>
   </div>
   <div>
      <p>育為人嚴猛尚威，居官數免，稀遷。少與陳咸、朱博為友，著聞當世。往者有王陽、貢公，故長安語曰「蕭、朱結綬，王、貢彈冠」，言其相薦達也。始育與陳咸俱以公卿子顯名，咸
</p>
   </div>
   <pb n="3291"/>
   <div>
      <p>
最先進，年十八為左曹，二十餘御史中丞。時朱博尚為杜陵亭長，為咸、育所攀援，入王氏。
      <note>[一]師古曰：「援，引也，音爰。」</note>
後遂並歷刺史郡守相，及為九卿，而博先至將軍上卿，歷位多於咸、育，遂至丞相。育與博後有隙，不能終，故世以交為難。</p>
   </div>
   <div>
      <p>咸字仲，為丞相史，舉茂材，好畤令，遷淮陽、泗水內史，張掖、弘農、河東太守。所居有迹，數增秩賜金。後免官，復為越騎校尉、護軍都尉、中郎將，使匈奴，至大司農，終官。</p>
   </div>
   <div>
      <p>由字子驕，為丞相西曹衞將軍掾，遷謁者，使匈奴副校尉。後舉賢良，為定陶令，遷太原都尉，安定太守。治郡有聲，多稱薦者。初，哀帝為定陶王時，由為定陶令，失王指，頃之，制書免由為庶人。哀帝崩，為復土校尉、京輔左輔都尉，遷江夏太守。平江賊成重等有功，增秩為陳留太守。元始中，作明堂辟雍，大朝諸侯，徵由為大鴻臚，會病，不及賓贊，
      <note>[一]師古曰：「贊導九賓之事。」</note>
還歸故官，病免。復為中散大夫，終官。家至吏二千石者六七人。</p>
   </div>
   <pb n="3292"/>
   <div>
      <p>贊曰：蕭望之歷位將相，籍師傅之恩，可謂親昵亡間。
      <note>[一]師古曰：「間，隙也。」</note>
及至謀泄隙開，讒邪搆之，卒為便嬖宦豎所圖，
      <note>[二]師古曰：「圖，謀也。」</note>
哀哉！〔不然〕，望之堂堂，
      <note>〔不然〕，望之堂堂，　景祐、殿本都有「不然」二字。</note>
折而不橈，
      <note>[三]師古曰：「橈，曲也，音女教反。」</note>
身為儒宗，有輔佐之能，近古社稷臣也。</p>
   </div>
</xml>
