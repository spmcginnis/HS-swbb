<?xml version="1.0" encoding="UTF-8"?>
<xml><!-- tei-like text fragment file.  created 20150720.  page numbers need checking and some blank pages will need to be added --><!-- Needs verification and collation. -->
   <div>
      <pb n="1027"/>
         <head/>
      <p>六經之道同歸，而禮樂之用為急。<note>[一]師古曰：「六經謂易、詩、書、春秋、禮、樂也。」</note>治身者斯須忘禮，則暴嫚入之矣；<note>[二]師古曰：「斯須，猶須臾。」</note>為國者一朝失禮，則荒亂及之矣。人函天地陰陽之氣，有喜怒哀樂之情。<note>[三]師古曰：「函，包容也，讀與含同。它皆類此。」</note>天稟其性而不能節也，<note>[四]師古曰：「稟謂給授也。」</note>聖人能為之節而不能絕也，故象天地而制禮樂，所以通神明，立人倫，<note>[五]師古曰：「倫，理也。」</note>正情性，節萬事者也。</p>
      <p>人性有男女之情，妒忌之別，為制婚姻之禮；有交接長幼之序，為制鄉飲之禮；有哀<pb n="1028"/>死思遠之情，為制喪祭之禮；有尊尊敬上之心，為制朝覲之禮。哀有哭踊之節，樂有歌舞之容，
      <note>[一]師古曰：「踊，跳也。哀甚則踊。」</note>
正人足以副其誠，邪人足以防其失。
      <note>[二]師古曰：「副，稱也。」</note>
故婚姻之禮廢，則夫婦之道苦，而淫辟之罪多；
      <note>[三]孟康曰：「苦音盬。夫婦之道行盬不固也。」師古曰：「苦，惡也，不當假借。辟讀曰僻。」</note>
鄉飲之禮廢，則長幼之序亂，而爭鬬之獄蕃；
      <note>[四]師古曰：「蕃亦多也，音扶元反。他皆類此。」</note>
喪祭之禮廢，則骨肉之恩薄，而背死忘先者衆；
      <note>[五]師古曰：「先者，先人，謂祖考。」</note>
朝聘之禮廢，則君臣之位失，而侵陵之漸起。故孔子曰：「安上治民，莫譱於禮；移風易俗，莫譱於樂。」
      <note>[六]師古曰：「此孝經載孔子之言也。譱，古善字。」</note>
禮節民心，樂和民聲，政以行之，刑以防之。禮樂政刑四達而不誖，則王道備矣。
      <note>[七]師古曰：「誖，乖也，音布內反。」</note>
      </p>
      <p>樂以治內而為同，
      <note>[一]李奇曰：「同於和樂也。」</note>
禮以修外而為異；
      <note>[二]李奇曰：「尊卑為異也。」</note>
同則和親，異則畏敬；和親則無怨，畏敬則不爭。揖讓而天下治者，禮樂之謂也。二者並行，合為一體。畏敬之意難見，則著之於享獻辭受，登降跪拜；
      <note>[三]師古曰：「見謂彰顯也。」</note>
和親之說難形，則發之於詩歌詠言，鐘石筦弦。
      <note>[四]師古曰：「說讀曰悅。形亦見也。筦字與管同。」</note>蓋嘉其敬意而<pb n="1029"/>不及其財賄，美其歡心而不流其聲音。
      <note>[五]師古曰：「流，移也。心不移溢於音聲也。」</note>
故孔子曰：「禮云禮云，玉帛云乎哉？樂云樂云，鐘鼓云乎哉？」
      <note>[六]師古曰：「論語載孔子之言也。謂禮以節人為貴，樂以和人為本，玉帛鐘鼓乃其末也。」</note>
此禮樂之本也。故曰：「知禮樂之情者能作，識禮樂之文者能述；作者之謂聖，述者之謂明。明聖者，述作之謂也。」
      <note>[七]師古曰：「作謂有所興造也。述謂明辨其義而循行也。」</note>
      </p>
      <p>王者必因前王之禮，順時施宜，有所損益，卽民之心，稍稍制作，
      <note>[一]師古曰：「卽，就也。」</note>
至太平而大備。周監於二代，禮文尤具，
      <note>[二]師古曰：「監，觀也。二代，夏、殷也。言周觀夏、殷之禮，而增損之也。」</note>
事為之制，曲為之防，
      <note>[三]師古曰：「言每事立制，委曲防閑也。」</note>
故稱禮經三百，威儀三千。於是教化浹洽，
      <note>[四]師古曰：「浹，徹也。洽，霑也。浹音子牒反。」</note>
民用和睦，災害不生，禍亂不作，囹圄空虛，四十餘年。
      <note>[五]應劭曰：「囹圄，周獄名也。」師古曰：「囹，獄也。圄，守也。故總言囹圄，無繫於周。囹音來丁反。圄音牛呂反。」</note>
孔子美之曰：「郁郁乎文哉！吾從周。」
      <note>[六]師古曰：「論語載孔子之言也。郁郁，文章貌。」</note>
及其衰也，諸侯踰越法度，惡禮制之害己，去其篇籍。遭秦滅學，遂以亂亡。</p>
   <pb n="1030"/>
      <p>漢興，撥亂反正，日不暇給，
      <note>[一]師古曰：「撥去亂俗而還之於正道也。給，足也。言事務殷多，日日修造，尚不能足，故無暇也。」</note>
猶命叔孫通制禮儀，以正君臣之位。高祖說而歎曰：
      <note>[二]師古曰：「說讀曰悅。」</note>
「吾乃今日知為天子之貴也！」以通為奉常，遂定儀法，
      <note>[三]師古曰：「奉常，則太常也。解在百官公卿表。」</note>
未盡備而通終。</p>
      <p>至文帝時，賈誼以為「漢承秦之敗俗，廢禮義，捐廉恥，今其甚者殺父兄，盜者取廟器，而大臣特以簿書不報期會為故，
      <note>[一]師古曰：「特，但也。簿，文簿也。故謂大事也。言公卿但以文案簿書報答為事也。簿音步戶反。」</note>
至於風俗流溢，恬而不怪，
      <note>[二]師古曰：「恬，安也，謂心以為安。」</note>
以為是適然耳。
      <note>[三]師古曰：「言正當如此，非失道也。」</note>
夫移風易俗，使天下回心而鄉道，
      <note>[四]師古曰：「鄉讀曰嚮。」</note>
類非俗吏之所能為也。夫立君臣，等上下，使綱紀有序，六親和睦，
      <note>[五]如淳曰：「六親，賈誼書以為父也，子也，從父昆弟也，從祖昆弟也，曾祖昆弟也，族昆弟也。」</note>
此非天之所為，人之所設也。人之所設，不為不立，不修則壞。
      <note>[六]師古曰：「為，作也。」</note>
漢興至今二十餘年，宜定制度，興禮樂，然後諸侯軌道，百姓素樸，獄訟衰息」。
      <note>[七]師古曰：「軌道，言遵道，猶車行之依軌轍也。」</note>
乃草具其儀，
      <note>[八]師古曰：「草謂創立其事也。它皆類此。」</note>
天子說焉。
      <note>[九]師古曰：「說讀曰悅。」</note>
而大臣絳、灌之屬害之，故其議遂寢。
      <note>[一０]師古曰：「舊說以為絳謂絳侯周勃也，灌謂灌嬰也。而楚漢春秋高祖之臣別有絳灌，疑昧之文，不可明也。此既言大臣，則當謂周勃、灌嬰也。」</note>
      </p>
   <pb n="1031"/>
      <p>至武帝卽位，進用英雋，議立明堂，制禮服，以興太平。
      <note>[一]師古曰：「服謂衣服之色也。」</note>
會竇太后好黃老言，不說儒術，
      <note>[二]師古曰：「說讀曰悅。」</note>
其事又廢。後董仲舒對策言：「王者欲有所為，宜求其端於天。天道大者，在於陰陽。陽為德，陰為刑。天使陽常居大夏而以生育長養為事，陰常居大冬而積於空虛不用之處，以此見天之任德不任刑也。陽出布施於上而主歲功，陰入伏藏於下而時出佐陽。陽不得陰之助，亦不能獨成歲功。王者承天意以從事，故務德教而省刑罰。刑罰不可任以治世，<pb n="1032"/>猶陰之不可任以成歲也。今廢先王之德教，獨用執法之吏治民，而欲德化被四海，故難成也。是故古之王者莫不以教化為大務，立大學以教於國，設庠序以化於邑。
      <note>[三]師古曰：「庠序，行禮養老之處也。」</note>
教化已明，習俗已成，天下嘗無一人之獄矣。至周末世，大為無道，以失天下。秦繼其後，又益甚之。自古以來，未嘗以亂濟亂，大敗天下如秦者也。
      <note>[四]師古曰：「濟，益也。」</note>
習俗薄惡，民人抵冒。
      <note>[五]師古曰：「抵，忤也。冒，犯也。言無廉恥，不畏懼也。抵音丁禮反。」</note>
今漢繼秦之後，雖欲治之，無可柰何。法出而姦生，令下而詐起，一歲之獄以萬千數，如以湯止沸，沸俞甚而無益。
      <note>[六]師古曰：「俞，進也，音踰，又音愈。它皆類此。」</note>
辟之琴瑟
      <note>[七]師古曰：「辟讀曰譬。」</note>
不調，甚者必解而更張之，乃可鼓也。為政而不行，甚者必變而更化之，乃可理也。故漢得天下以來，常欲善治，而至今不能勝殘去殺者，失之當更化而不能更化也。古人有言：『臨淵羨魚，不如歸而結網。』今臨政而願治七十餘歲矣，不如退而更化。更化則可善治，而災害日去，福祿日來矣。」是時，上方征討四夷，銳志武功，
      <note>[八]師古曰：「銳，利也。言一意進求，若兵刃之銳利。」</note>
不暇留意禮文之事。</p>
   <pb n="1033"/>
      <p>至宣帝時，琅邪王吉為諫大夫，又上疏言：「欲治之主不世出，
      <note>[一]師古曰：「言時時而一出，難常遇也。」</note>
公卿幸得遭遇其時，未有建萬世之長策，舉明主於三代之隆者也。其務在於簿書斷獄聽訟而已，此非太平之基也。今俗吏所以牧民者，非有禮義科指可世世通行者也，以意穿鑿，各取一切。
      <note>[二]師古曰：「苟順一時，非正道。」</note>
是以詐偽萌生，刑罰無極，質樸日消，恩愛寖薄。
      <note>[三]師古曰：「寖，古浸字。浸，漸也。」</note>
孔子曰『安上治民，莫善於禮』，非空言也。願與大臣延及儒生，述舊禮，明王制，驅一世之民，濟之仁壽之域，
      <note>[四]師古曰：「言以仁道治之，皆得其性，則壽考也。域，界也。」</note>
則俗何以不若成康？壽何以不若高宗？」
      <note>[五]師古曰：「成康，周之二王，太平之時也。高宗，殷王武丁也。有德可尊，故曰高宗。享國五十九年，故云壽。」</note>
上不納其言，吉以病去。</p>
      <p>至成帝時，犍為郡於水濱得古磬十六枚，
      <note>[一]師古曰：「濱，水涯也，音賓。」</note>
議者以為譱祥。劉向因是說上：「宜興辟雍，設庠序，陳禮樂，隆雅頌之聲，盛揖攘之容，
      <note>[二]師古曰：「攘，古讓字。」</note>
以風化天下。如此而不治者，未之有也。或曰，不能具禮。
      <note>[三]師古曰：「或曰者，劉向設為難者之言，而後答釋也。」</note>
禮以養人為本，如有過差，是過而養人也。
      <note>[四]師古曰：「過差，猶失錯也。」</note>刑罰之過，或至死傷。今<pb n="1034"/>之刑，非皋陶之法也，而有司請定法，削則削，筆則筆，
      <note>[五]服虔曰：「言隨君意也。」師古曰：「削者，謂有所刪去，以刀削簡牘也。筆者，謂有所增益，以筆就而書也。」</note>
救時務也。至於禮樂，則曰不敢，是敢於殺人不敢於養人也。為其俎豆筦弦之間小不備，因是絕而不為，是去小不備而就大不備，（大不備）或莫甚焉。
      <note>（大不備）或莫甚焉。　王先謙說「大不備」三字誤衍。「或」古「惑」字。通鑑不重三字，「或」作「惑」，是所見本不誤。</note>
      
         <note>[六]師古曰：「大不備者，事之虧失，莫甚於此。」</note>
夫教化之比於刑法，刑法輕，是舍所重而急所輕也。
      <note>[七]師古曰：「舍，廢也。」</note>
且教化，所恃以為治也，刑法所以助治也。今廢所恃而獨立其所助，非所以致太平也。自京師有誖逆不順之子孫，
      <note>[八]師古曰：「誖，乖也，音布內反。」</note>
至於陷大辟受刑戮者不絕，繇不習五常之道也。
      <note>[九]師古曰：「繇與由同。五常，仁、義、禮、智、信，人性所常行之也。」</note>
夫承千歲之衰周，繼暴秦之餘敝，民漸漬惡俗，貪饕險詖，不閑義理，
      <note>[一０]師古曰：「貪甚曰饕。言行險曰詖。饕音吐高反。詖音彼義反。」</note>
不示以大化，而獨敺以刑罰，終已不改。
      <note>[一一]師古曰：「敺與驅同。」</note>
故曰：『導之以禮樂，而民和睦。』
      <note>[一二]師古曰：「孝經載孔子之言也。」</note>
初，叔孫通將制定禮儀，見非於齊魯之士，然卒為漢儒宗，業垂後嗣，斯成法也。」成帝以向言下公卿議，會向病卒，丞相大司空奏請立辟雍。案行長安城南，
      <note>[一三]師古曰：「行音下更反。」</note>
營表未作，遭成帝崩，羣臣引以定諡。
      <note>[一四]孟康曰：「諡法曰『安民立政曰成』。帝欲立辟廱，未就而崩，羣臣議諡，引為美，謂之成。」</note>
      </p>
   <pb n="1035"/>
      <p>及王莽為宰衡，欲燿衆庶，遂興辟廱，因以篡位，海內畔之。世祖受命中興，撥亂反正，
      <note>[一]師古曰：「謂後漢光武帝也。」</note>
改定京師于土中。
      <note>[二]師古曰：「謂都洛陽。」</note>
卽位三十年，四夷賓服，百姓家給，政教清明，
      <note>[三]師古曰：「給，足也，言家家皆足。」</note>
乃營立明堂、辟廱。顯宗卽位，
      <note>[四]李奇曰：「明帝曰顯宗。」</note>
躬行其禮，宗祀光武皇帝于明堂，養三老五更於辟廱，
      <note>[五]李奇曰：「王者父事三老，兄事五更。詩云『三壽作朋』。」鄧展曰：「漢直以一公為三老，用大夫為五更，（母常人）〔每常大〕行禮乃置。」
            
         
         （母常人）〔每常大〕行禮乃置。　「母常人」，景祐本作「每常大」。殿本「常」作「當」。
師古曰：「鄭玄說云三老五更謂老人更知三德五事者也。更音工衡反。蔡邕以為更當為叟。叟，老人之稱也。」</note>
威儀既盛美矣。然德化未流洽者，禮樂未具，羣下無所誦說，而庠序尚未設之故也。孔子曰：「辟如為山，未成一匱，止，吾止也。」
      <note>[六]師古曰：「論語載孔子之言。匱者，織草為器，所以盛土也。言為山欲成，尚少一匱之土，止而不為，則其功終已不就。如斯之人，吾所不能教喻也。辟讀曰譬。」</note>
今叔孫通所撰禮儀，與律令同錄，臧於理官，
      <note>[七]師古曰：「古書懷藏之字本皆作臧，漢書例為臧耳。理官，卽法官也。」</note>
法家又復不傳。漢典寢而不著，民臣莫有言者。
      <note>[八]師古曰：「寢，息也。」</note>
又通沒之後，河間獻王采禮樂古事，稍稍增輯，至五百餘篇。
      <note>[九]師古曰：「輯與集同。」</note>
今學者不能昭見，但推士禮以及天子，說義又頗謬異，故君臣長幼交接之道<!-- missing character -->以不章。
      <note>[一０]師古曰：「<!-- missing character -->，漸也。」</note>
      </p>
      <pb n="1036"/>
      <p>樂者，聖人之所樂也，而可以善民心。其感人深，其移風易俗易，
      <note>[一]師古曰：「易音弋豉反。」</note>
故先王著其教焉。
      <note>[二]師古曰：「著，明也。」</note>
      </p>
   <pb n="1037"/>
      <p>夫民有血氣心知之性，而無哀樂喜怒之常，應感而動，然後心術形焉。
      <note>[一]師古曰：「言人之性感物則動也。術，道徑也。心術，心之所由也。形，見也。」</note>
是以纖微癄瘁（一作「衰」）之音作，而民思憂；
      <note>[二]師古曰：「癄瘁，謂減縮也，音子笑反。」</note>
闡諧嫚易之音作，而民康樂；
      <note>[三]師古曰：「闡，廣也。諧，和也。嫚易，言不急刻也。易音弋豉反。」</note>
麤厲猛奮之音作，而民剛毅；
      <note>[四]師古曰：「麤厲，抗厲也。猛奮，發揚也。麤（古）〔作〕麄字，〔非是〕。」
            
         
         麤（古）〔作〕麄字，〔非是〕。　景祐本如此。　按「麄」是「麤」之俗字，故說非是。
      </note>
廉直正誠之音作，而民肅敬；寬裕和順之音作，而民慈愛；
      <note>[五]師古曰：「裕，饒也。」</note>
流辟邪散之音作，而民淫亂。
      <note>[六]師古曰：「辟讀曰僻。」</note>
先王恥其亂也，故制雅頌之聲，本之情性，稽之度數，制之禮儀，
      <note>[七]師古曰：「稽，考也。」</note>
合生氣之和，導五常之行，
      <note>[八]師古曰：「生氣，陰陽之氣也。導，引也。」</note>
使之陽而不散，陰而不集，
      <note>[九]師古曰：「集謂聚滯也。」</note>
剛氣不怒，柔氣不懾，
      <note>[一０]師古曰：「懾，恐也，音之涉反。」</note>
四暢交於中，而發作於外，
      <note>[一一]師古曰：「暢，通達也。」</note>
皆安其位而不相奪（也），足以感動人之善心（而）〔也〕，不使邪氣得接焉，
      <note>皆安其位而不相奪（也），足以感動人之善心（而）〔也〕，不使邪氣得接焉，　景祐本如此。</note>
是先王立樂之方也。</p>
   <pb n="1038"/>
      <p>王者未作樂之時，因先王之樂以教化百姓，說樂其俗，
      <note>[一]師古曰：「說樂其俗，使和說而安樂也。說讀曰悅。樂音來各反。」</note>
然後改作，以章功德。易曰：「先王以作樂崇德，殷薦之上帝，以配祖考。」
      <note>[二]師古曰：「此豫卦象辭也。殷，盛大也。上帝，天也。言王者作樂，崇表其德，大薦於天，而以祖考配饗之也。」</note>
昔黃帝作咸池，顓頊作六莖，帝嚳作五英，
      <note>[三]師古曰：「嚳音酷。」</note>
堯作大章，舜作招，
      <note>[四]師古曰：「招讀曰韶。下皆類此。」</note>
禹作夏，湯作濩，
      <note>[五]師古曰：「濩音護。」</note>
武王作武，周公作勺。勺，言能勺先祖之道也。
      <note>[六]師古曰：「勺讀曰酌。酌，取也。」</note>
武，言以功定天下也。濩，言救民也。夏，大承二帝也。
      <note>[七]師古曰：「夏，大也。二帝謂堯、舜也。」</note>
招，繼堯也。
      <note>[八]師古曰：「韶之言紹，故曰繼堯也。」</note>
大章，章之也。
      <note>[九]師古曰：「章，明也。」</note>
五英，英華茂也。六莖，及根莖也。
      <note>[一０]師古曰：「澤及下也。」</note>
咸池，備矣。
      <note>[一一]師古曰：「咸，皆也。池，言其包容浸潤也。故云備矣。」</note>
自夏以往，其流不可聞已，
      <note>[一二]師古曰：「言歌頌皆亡也。已，語終辭。」</note>
殷頌猶有存者。
      <note>[一三]師古曰：「謂正考甫所得那以下是。」</note>
周詩既備，
      <note>[一四]師古曰：「謂雅頌皆得其所。」</note>
而其器用張陳，周官具焉。
      <note>[一五]師古曰：「謂大司樂以下諸官所掌。」</note>
典者自卿大夫師瞽以下，皆選有道德之人，
      <note>[一六]師古曰：「師，樂工。瞽，無目者。」</note>
朝夕習業，以教國子。國子者，卿大夫之子弟也。皆學歌九德，
      <note>[一七]師古曰：「水火金木土穀謂之六府。正德、利用、厚生謂之三事。六府三事謂之九功。九功之德皆可歌也，故言九德也。」</note>
誦六詩，
      <note>[一八]應劭曰：「六詩者，詩有六義，一曰風，二曰賦，三曰比，四曰興，五曰雅，六曰頌。」</note>
習六舞、五聲、八音之和。
      <note>[一九]師古曰：「六舞謂帗舞、羽舞、帗舞、旄舞、干舞、人舞也。五聲，宮、商、角、徵、羽也。八音，金、石、絲、竹、匏、土、革、木。帗音弗。羽王音皇。」</note>
故帝舜命夔曰：「女典樂，教冑子，
      <note>[二０]師古曰：「虞書舜典所載也。夔，舜臣名。冑子，卽國子也。」</note>
直而溫，
      <note>[二一]師古曰：「正直溫和也。」</note>
寬而栗，
      <note>[二二]師古曰：「寬大而敬栗。」</note>
剛而無虐，
      <note>[二三]師古曰：「剛毅而不害虐也。」</note>
簡而無敖。
      <note>[二四]師古曰：「簡約而無傲慢也。敖讀曰傲。」</note>
詩言志，歌咏言，
      <note>[二五]師古曰：「咏，古詠字也。在心為志，發言為詩。咏，永也。永，長也，歌所以長言之。」</note>
聲依咏，律和聲，
      <note>[二六]師古曰：「依，助也。五聲所以助歌也，六律所以和聲也。」</note>
八音克諧。」
      <note>[二七]師古曰：「諧亦和也。自此以上，皆帝舜之言。」</note>
此之謂也。又以外賞諸侯德盛而教尊者。其威儀足以充目，音聲足以動耳，詩語足以感心，故聞其音而德和，省其詩而志正，
      <note>[二八]師古曰：「省，視也。」</note>
論其數而法立。是以薦之郊廟則鬼神饗，作之朝廷則羣臣和，立之學官則萬民協。聽者無不虛己竦神，說而承流，
      <note>[二九]師古曰：「竦，敬也。說讀曰悅。」</note>是以海內<pb n="1039"/>徧知上德，被服其風，
      <note>[三０]師古曰：「被音皮義反。言蒙其風化，若被而服之。」</note>
光煇日新，化上遷善，而不知所以然，至於萬物不夭，天地順而嘉應降。故詩曰：「鐘鼓鍠鍠，磬管鏘鏘，降福穰穰。」
      <note>[三一]師古曰：「此周頌執競之詩也。鍠鍠，和也。鏘鏘，盛也。穰穰，多也。言周王祭祖考之廟，奏樂而八音和盛，則神降之福至多也。鍠音皇。穰音人羊反。」</note>
書云：「擊石拊石，百獸率舞。」
      <note>[三二]師古曰：「虞書舜典也。石謂磬也。言樂之和諧也，至於擊拊磬石，則百獸相率而舞也。」</note>
鳥獸且猶感應，而況於人乎？況於鬼神乎？故樂者，聖人之所以感天地，通神明，安萬民，成性類者也。然自雅頌之興，而所承衰亂之音猶在，
      <note>[三三]師古曰：「言若周時尚有殷紂之餘聲。」</note>
是謂淫過凶嫚之聲，為設禁焉。世衰民散，小人乘君子，
      <note>[三四]師古曰：「乘，陵也。」</note>
心耳淺薄，則邪勝正。故書序「殷紂斷棄先祖之樂，乃作淫聲，用變亂正聲，以說婦人。」
      <note>[三五]師古曰：「今文周書泰誓之辭也。說讀曰悅。」</note>
樂官師瞽抱其器而犇散，或適諸侯，或入河海。
      <note>[三六]師古曰：「犇，古奔字。論語云：『太師摯適齊，亞飯干適楚，三飯繚適蔡，四飯缺適秦，鼓方叔入於河，播鞉武入于漢，少師陽、擊磬襄入于海。』此志所云及古今人表所敘，皆謂是也。云諸侯者，追繫其地，非為當時已有國名。而說論語者乃以為（追）魯哀公時禮壞樂崩，
            
         
         而說論語者乃以為（追）魯哀公時禮壞樂崩，　景祐、殿本無「追」字。
樂人皆去，斯亦未允也。夫六經殘缺，學者異師，文義兢馳，各守所見。而馬、鄭羣儒，皆在班、揚之後，向、歆博學，又居王、杜之前，校其是非，不可偏據。其漢書所引經文，與近代
儒家往往乖別，既自成義指，即就而通之，庶免守株，以申賢達之意。非苟越異，理固然也。它皆類此。」</note>
夫樂本情性，浹肌膚而臧骨髓，雖經乎千載，其遺風餘烈尚猶不絕。至春秋時，陳公子完犇齊。
      <note>[三七]師古曰：「完，陳厲公子，即敬仲也，莊二十二年遇難出奔齊也。」</note>
陳，舜之後，招樂存焉。故孔子適齊聞招，三月不知肉味，曰「不圖為樂之至於斯！」美之甚也。
      <note>[三八]師古曰：「事見論語。」</note>
      </p>
      <pb n="1040"/><!-- notes -->
      <pb n="1041"/><!-- notes -->
      <pb n="1042"/>
      <p>周道始缺，怨刺之詩起。王澤既竭，而詩不能作。王官失業，雅頌相錯，
      <note>[一]師古曰：「錯，雜也。」</note>
孔子論而定之，故曰：「吾自衞反魯，然後樂正，雅頌各得其所。」
      <note>[二]師古曰：「事亦見論語。」</note>
是時，周室大壞，諸侯恣行，設兩觀，乘大路。
      <note>[三]應劭曰：「觀，闕門邊兩觀也。禮，諸侯一觀。大路，天子之車。」</note>
陪臣管仲、季氏之屬，
      <note>[四]師古曰：「陪，重也。諸侯者，天子之臣，故其臣稱重臣也。季氏，魯桓公子季友之後，專執國政而奢僭也。」</note>
三歸雍徹，八佾舞廷。
      <note>[五]師古曰：「三歸，取三姓女也。婦人謂嫁曰歸，故曰三歸。蓋謂管仲耳。雍，樂詩也，徹饌奏之。八佾，八列之舞。皆僭天子禮也。此謂季氏耳。」</note>
制度遂壞，陵夷而不反，
      <note>[六]師古曰：「陵夷，漸頹替也。解在成帝紀及諸侯王表。」</note>
桑間、濮上，鄭、衞、宋、趙之聲並出，
      <note>[七]應劭曰：「桑間，衞地，濮上，濮水之上，皆好新聲。」師古曰：「鄭、衞、宋、趙諸國，亦皆有淫聲。」</note>
內則致疾損壽，外則亂政傷民。巧偽因而飾之，以營亂富貴之耳目。
      <note>[八]師古曰：「營猶回繞也。」</note>
庶人以求利，列國以相間。
      <note>[九]師古曰：「間音居莧反。」</note>
故秦穆遺戎而由余去，
      <note>[一０]應劭曰：「戎，西戎也。由余，其賢臣也。秦欲兼之，遺以女樂，由余諫而不聽，遂去入秦。」</note>
齊人餽魯而孔子行。
      <note>[一一]師古曰：「餽亦饋字。論語云『齊人餽女樂，季桓子受之，三日不朝，孔子行』也。」</note>
至於六國，魏文侯最為好古，
      <note>[一二]師古曰：「魏文侯本晉大夫畢萬之後，僭諸侯者。」</note>
而謂子夏曰：「寡人聽古樂則欲寐，及聞鄭、衞，余不知倦焉。」子夏辭而辨之，終不見納，
      <note>[一三]師古曰：「事見禮之樂記。」</note>
自此禮樂喪矣。</p>
   <pb n="1043"/>
      <p>漢興，樂家有制氏，
      <note>[一]服虔曰：「魯人也，善樂事也。」</note>
以雅樂聲律世世在大樂官，但能紀其鏗鎗鼓舞，而不能言其義。
      <note>[二]師古曰：「鏗鎗，金石之聲也。鏗音丘耕反。鎗音初庚反。其下亦同。」</note>
高祖時，叔孫通因秦樂人制宗廟樂。大祝迎神于廟門，奏嘉至，
      <note>[三]李奇曰：「嘉，善也，善神之至也。」</note>
猶古降神之樂也。皇帝入廟門，奏永至，以為行步之節，猶古采薺、肆夏也。
      <note>[四]劉德曰：「歌樂，在逸詩。」師古曰：「薺音才私反，禮經或作薋，又作茨，音並同耳。」</note>
乾豆上，奏登歌，
      <note>[五]師古曰：「乾豆，脯羞之屬。」</note>
獨上歌，不以筦弦亂人聲，欲在位者徧聞之，猶古清廟之歌也。登歌再終，下奏休成之樂，
      <note>[六]服虔曰：「叔孫通所奏作也。」</note>
美神明既饗也。皇帝就酒東廂，坐定，奏永安之樂，美禮已成也。又有房中祠樂，高祖唐山夫人所作也。
      <note>[七]服虔曰：「高帝姬也。」韋昭曰：「唐山，姓也。」</note>
周有房中樂，至秦名曰壽人。凡樂，樂其所生，禮不忘本。高祖樂楚聲，故房中樂楚聲也。孝惠二年，使樂府令夏侯寬備其簫管，更名曰安世樂。</p>
   <pb n="1044"/>
      <p>高（祖）廟奏武德、文始、五行之舞；
      <note>高（祖）廟奏武德、文始、五行之舞；　王念孫說「祖」字涉上下文而衍，景祐本作「高廟」，是也。</note>
孝文廟奏昭德、文始、四時、五行之舞；孝武廟奏盛德、文始、四時、五行之舞。武德舞者，高祖四年作，以象天下樂己行武以除亂也。文始舞者，曰本舜招舞也，高祖六年更名曰文始，以示不相襲也。五行舞者，本周舞也，秦始皇二十六年更名曰五行也。四時舞者，孝文所作，以（明）示天下之安和也。
      <note>以（明）示天下之安和也。　王念孫說「明」字涉下兩「明」字而衍，景祐本無。</note>
蓋樂己所自作，明有制也；
      <note>[一]師古曰：「言自制作也。」</note>
樂先王之樂，明有法也。
      <note>[二]師古曰：「遵前代之法。」</note>
孝景采武德舞以為昭德，以尊大宗廟。至孝宣，采昭德舞為盛德，以尊世宗廟。諸帝廟皆常奏文始、四時、五行舞云。高祖六年又作昭容樂、禮容樂。昭容者，猶古之昭夏也，主出武德舞。
      <note>[三]蘇林曰：「言昭容樂生於武德舞。」</note>
禮容者，主出文始、五行舞。舞人無樂者，將至至尊之前不敢以樂也；出用樂者，言舞不失節，能以樂終也。大氐皆因秦舊事焉。
      <note>[四]師古曰：「氐，歸也，音丁禮反。其後字或作抵，音義並同。」</note>
      </p>
   <pb n="1045"/>
      <p>初，高祖既定天下，過沛，與故人父老相樂，醉酒歡哀，作「風起」之詩，令沛中僮兒百二十人習而歌之。至孝惠時，以沛宮為原廟，
      <note>[一]師古曰：「原，重也。言已有正廟，更重立（之）〔也〕。」
            
         
         更重立（之）〔也〕。　景祐、殿本都作「也」。
      </note>
皆令歌兒習吹以相和，常以百二十人為員。文、景之間，禮官肄業而已。
      <note>[二]師古曰：「肄，習也，音弋二反。」</note>
至武帝定郊祀之禮，祠太一於甘泉，就乾位也；
      <note>[三]師古曰：「言在京師之西北也。」</note>
祭后土於汾陰，澤中方丘也。
      <note>[四]師古曰：「汾水之旁，土特堆起，是澤中方丘也。祭地，以方象地形。」</note>
乃立樂府，
      <note>[五]師古曰：「始置之也。樂府之名蓋起於此，哀帝時罷之。」</note>
采詩夜誦，
      <note>[六]師古曰：「采詩，依古遒人徇路，采取百姓謳謠，以知政教得失也。夜誦者，其言辭或祕不可宣露，故於夜中歌誦也。」</note>
有趙、代、秦、楚之謳。以李延年為協律都尉，多舉司馬相如等數十人造為詩賦，略論律呂，以合八音之調，作十九章之歌。以正月上辛用事甘泉圜丘，
      <note>[七]師古曰：「用上辛，用周禮郊天日也。辛，取齊戒自新之義也。為圜丘者，取象天形也。」</note>
使童男女七十人俱歌，昏祠至明。夜常有神光如流星止集于祠壇，天子自竹宮而望拜，
      <note>[八]韋昭曰：「以竹為宮，天子居中。」師古曰：「漢舊儀云竹宮去壇三里。」</note>
百官侍祠者數百人皆肅然動心焉。</p>
      <pb n="1046"/>
      <p>安世房中歌十七章，其詩曰：</p>
      <!-- embedded texts -->
      <p>大孝備矣，休德昭清。高張四縣，樂充宮庭。
      <note>[一]晉灼曰：「四縣，樂四縣也，天子宮縣。」師古曰：「謂設宮縣而高張之。縣，古懸字。」</note>
芬樹羽林，雲景杳冥，
      <note>[二]師古曰：「言所樹羽葆，其盛若林，芬然衆多，仰視高遠，如雲日之杳冥也。」</note>
金支秀華，庶旄翠旌。
      <note>[三]張晏曰：「金支，百二十支。秀華，中主有華豔也。旄，鍾之旄也。」文穎曰：「析羽為旌，翠羽為之也。」臣瓚曰：「樂上衆飾，有流遡羽葆，以黃金為支，其首敷散，若草木之秀華也。」師古曰：「金支秀華，瓚說是也。庶，衆也。庶旄翠旌，謂析五采羽，注翠旄之首而為旌耳。」</note>
      </p>
      <p>七始華始，肅倡和聲。
      <note>[一]孟康曰：「七始，天地四時人之始。華始，萬物英華之始也。以為樂名，如六英也。」師古曰：「肅，敬也。言歌者敬而倡諧和之聲。」</note>
神來宴娭，庶幾是聽。
      <note>[二]師古曰：「娭，戲也。言庶幾神來宴戲聽此樂也。娭音許其反。」</note>
粥粥音送，細齊人情。
      <note>[三]晉灼曰：「粥粥，敬懼貌也。細，微也。以樂送神，微感人情，使之齊肅也。」師古曰：「粥音弋六反。」</note>
忽乘青玄，熙事備成。
      <note>[四]師古曰：「言還神禮畢，忽登青天而去，福熙之事皆備成也。熙與禧同。」</note>
清思眑眑，經緯冥冥。
      <note>[五]蘇林曰：「眑音窈。」師古曰：「眑眑，幽靜也。經緯，謂經緯天地。」</note>
      </p>
   <pb n="1047"/>
      <p>我定曆數，人告其心。
      <note>[一]師古曰：「言臣下各竭其心，致誠慤也。」</note>
敕身齊戒，施教申申。
      <note>[二]應劭曰：「敕，謹敬之貌。」師古曰：「齊讀曰齋。」</note>
乃立祖廟，敬明尊親。大矣孝熙，四極爰轃。
      <note>[三]師古曰：「熙亦福也。四極，四方極遠之處也。爾雅曰：『東至於泰遠，西至於邠國，南至於濮鉛，北至於祝栗，謂之四極。』邠音彬。轃字與臻同。」</note>
      </p>
      <p>王侯秉德，其鄰翼翼，
      <note>[一]師古曰：「鄰，言德不孤必有鄰也。翼翼，恭敬也。」</note>
顯明昭式。清明鬯矣，皇帝孝德。
      <note>[二]師古曰：「鬯，古暢字。暢，通也。」</note>
竟全大功，撫安四極。</p>
      <p>海內有姦，紛亂東北。
      <note>[一]師古曰：「謂匈奴。」</note>
詔撫成師，武臣承德。
      <note>[二]師古曰：「成師，言各置（郊）〔部〕校，
            
         
         言各置（郊）〔部〕校，　景祐、殿、局本都作「部」。王先謙說作「部」是。
師出以律也。春秋左氏傳曰『成師以出』。」</note>
行樂交逆，簫、勺羣慝。
      <note>[三]晉灼曰：「簫，舜樂也。勺，周樂也。言以樂征伐也。」師古曰：「言制定新樂，教化流行，則逆亂之徒盡交歡也。慝，惡也。勺讀曰酌。」</note>
肅為濟哉，蓋定燕國。
      <note>[四]師古曰：「匈奴服從，則燕國安靜無寇難也。」</note>
      </p>
   <pb n="1048"/>
      <p>大海蕩蕩水所歸，高賢愉愉民所懷。
      <note>[一]李奇曰：「愉愉，懌也。」師古曰：「蕩蕩，廣大貌也。愉愉，和樂貌也。懷，思也。言海以廣大之故，衆水歸之；王者有和樂之德，則人皆思附也。」</note>
大山崔，百卉殖。民何貴？貴有德。
      <note>[二]師古曰：「言大山以崔嵬之故，能生養百卉；明君以崇高其德，故為萬姓所尊也。崔音才回反。」</note>
      </p>
      <p>安其所，樂終產。
      <note>[一]師古曰：「萬物各安其所，而樂終其生也。」</note>
樂終產，世繼緒。
      <note>[二]師古曰：「言傳祚無窮。」</note>
飛龍秋，游上天。
      <note>[三]蘇林曰：「秋，飛貌也。」師古曰：「莊子有秋駕之法者，亦言駕馬騰驤，秋秋然也。揚雄賦曰『秋秋蹌蹌入西園』，其義亦同。讀者不曉秋義，或改此秋字為秫稷之秫，失之遠矣。」</note>
高賢愉，樂民人。
      <note>[四]師古曰：「言王者有愉愉之德，故使衆人皆安樂。」</note>
      </p>
      <p>豐草葽，女羅施。
      <note>[一]孟康曰：「葽音『四月秀葽』。葽，盛貌也。」應劭曰：「女羅，兔絲也，延于松柏之上。異類而猶載之，況同姓，言族親不可不覆遇也。」</note>
譱何如，誰能回！
      <note>[二]師古曰：「回，亂也。言至德之善，上古帝皇皆不如之，而不可干亂。」</note>
大莫大，成教德；長莫長，被無極。
      <note>[三]師古曰：「被音皮義反。次下亦同。」</note>
      </p>
   <pb n="1049"/>
      <p>靁震震，電燿燿。明德鄉，治本約。
      <note>[一]服虔曰：「與臣民之約。」師古曰：「鄉，方也。言王者之威，取象靁電，明示德義之方，而治政本之約。約讀曰要。」</note>
治本約，澤弘大。
      <note>[二]師古曰：「政教有常，則恩惠溥洽。」</note>
加被寵，咸相保。
      <note>[三]師古曰：「言德政所加，人被寵渥，則室家老幼皆相保也。」</note>
德施大，世曼壽。
      <note>[四]師古曰：「曼，延也。」</note>
      </p>
      <p>都荔遂芳，窅窊桂華。
      <note>[一]蘇林曰：「窅音窅胅之窅。窊音窊下之窊。」孟康曰：「窅，出；窊，入。都良薜荔之香鼓動桂華也。」晉灼曰：「桂華似殿名，次下言『桂華馮馮翼翼，承天之則』，言樹此香草以絜齊其芳氣，乃達於宮殿也。」臣瓚曰：「茂陵中書歌都孋、桂英、美芳、鼓行，如此復不得為殿名。」師古曰：「諸家說皆未盡也。此言都良薜荔俱有芬芳，桂華之形窅窊然也。皆謂神宮所有耳。窅音一校反。窊音一瓜反。」</note>
孝奏天儀，若日月光。
      <note>[二]師古曰：「言以孝道進承於天，天神下降，故有光。」</note>
乘玄四龍，回馳北行。羽旄殷盛，芬哉芒芒。
      <note>[三]師古曰：「芬亦謂衆多。芒芒，廣遠之貌。」</note>
孝道隨世，我署文章。
      <note>[四]師古曰：「署猶分部也，一曰表也。」</note>
　桂華。
      <note>桂華　錢大昭說，此二字是練時日、帝臨、青陽之類，所以記章數也。但存桂華、美若二章之名，其餘俱脫去耳。</note>
      </p>
   <pb n="1050"/>
      <p>馮馮翼翼，承天之則。
      <note>[一]師古曰：「馮馮，盛滿也。翼翼，衆貌也。」</note>
吾易久遠，燭明四極。
      <note>[二]晉灼曰：「易，疆易也。久，固也。武帝自言拓境廣遠安固也。」師古曰：「此說非也。久猶長也，自言疆易遠大耳。非武帝時也，不得云拓境。」</note>
慈惠所愛，美若休德。
      <note>[三]師古曰：「若，順也。休亦美也。」</note>
杳杳冥冥，克綽永福。
      <note>[四]師古曰：「綽，緩也，亦謂延長也。」</note>
　美（芳）〔若〕。
      <note>美（芳）〔若〕　劉奉世說，桂華、美芳皆二詩章名，本側注在前章之末，傳寫之誤，遂以冠後。後詞無「美芳」，亦當作「美若」矣。</note>
      </p>
      <p>磑磑卽卽，師象山則。
      <note>[一]孟康曰：「磑磑，崇積也。卽卽，充實也。師，衆也。則，法也。積實之盛衆類於山也。」師古曰：「磑音五回反。」</note>
烏呼孝哉，案撫戎國。蠻夷竭歡，象來致福。
      <note>[二]李奇曰：「象，譯也。蠻夷遣（擇）〔譯〕致福貢也。」
            
         
         蠻夷遣（擇）〔譯〕致福貢也。　景祐、殿本都作「譯」。王先謙說作「譯」是。
      </note>
兼臨是愛，終無兵革。
      <note>[三]師古曰：「兼臨，言在上位者普包容也。」</note>
      </p>
      <p>嘉薦芳矣，告靈饗矣。告靈既饗，德音孔臧。
      <note>[一]師古曰：「饗字合韻皆音鄉。孔，甚也。臧，善也。」</note>
惟德之臧，建侯之常。承保天休，令問不忘。
      <note>[二]師古曰：「建侯，封建諸侯也。易屯卦曰『利建侯』。休，美也。令，善也。問，名也。」</note>
      </p>
   <pb n="1051"/>
      <p>皇皇鴻明，蕩侯休德。
      <note>[一]服虔曰：「侯，惟也。」臣瓚曰：「天下蕩平，惟帝之休德。」</note>
嘉承天和，伊樂厥福。
      <note>[二]師古曰：「伊，是也。」</note>
在樂不荒，惟民之則。
      <note>[三]師古曰：「則，法也。」</note>
      </p>
      <p>浚則師德，下民咸殖。令問在舊，孔容翼翼。
      <note>[一]師古曰：「浚，深也。師，衆也。則，法也。殖，生也。舊，久也。翼翼，敬也。言有深法衆德，故能生育羣黎，久有善名，其容甚敬也。」</note>
      </p>
      <p>孔容之常，承帝之明。
      <note>[一]師古曰：「帝謂天也。下皆類此。」</note>
下民之樂，子孫保光。
      <note>[二]師古曰：「言永保其光寵也。」</note>
承順溫良，受帝之光。嘉薦令芳，壽考不忘。
      <note>[三]師古曰：「不忘，言長久也。」</note>
      </p>
      <p>承帝明德，師象山則。
      <note>[一]師古曰：「衆象山而為法，言不騫不崩。」</note>
雲施稱民，永受厥福。
      <note>[二]師古曰：「言稱物平施，其澤如雲也。稱音尺孕反。」</note>
承容之常，承帝之明。下民安樂，受福無疆。
      <note>[三]師古曰：「疆，竟也。下皆類此。」</note>
      </p>
      <pb n="1052"/>
      <p>郊祀歌十九章，其詩曰：</p>
      <p>練時日，侯有望，
      <note>[一]師古曰：「練，選也。」</note>
焫膋蕭，延四方。
      <note>[二]李奇曰：「膋，腸間脂也。蕭，香蒿也。」師古曰：「以蕭焫脂合馨香也。四方，四方之神也。膋音來彫反。焫音人說反。」</note>
九重開，靈之斿，
      <note>[三]師古曰：「天有九重，言皆開門而來降厥福。」</note>
垂惠恩，鴻祜休。
      <note>[四]師古曰：「鴻，大也。祜，福也。休，美也。祜音怙。」</note>
靈之車，結玄雲，駕飛龍，羽旄紛。
      <note>[五]師古曰：「紛紛，言其多。」</note>
靈之下，若風馬，
      <note>[六]師古曰：「言速疾也。」</note>
左倉龍，右白虎。
      <note>[七]師古曰：「以為衞。」</note>
靈之來，神哉沛，
      <note>[八]師古曰：「沛，疾貌，音補蓋反。」</note>
先以雨，般裔裔。
      <note>[九]師古曰：「先以雨，言神欲行，令雨先驅也。般讀與班同。班，布也。裔裔，飛流之貌。」</note>
靈之至，慶陰陰，
      <note>[一０]師古曰：「言垂陰覆徧於下。」</note>
相放弗心，震澹心。
      <note>[一一]師古曰：「放弗心猶髣髴也。澹，動也。放音昉。弗心音沸。澹音大濫反。」</note>
靈已坐，五音飭，
      <note>[一二]師古曰：「飭讀與敕字同，謂整也。」</note>
虞至旦，承靈億。
      <note>[一三]師古曰：「虞，樂也。億，安也。」</note>
牲繭栗，粢盛香，尊桂酒，賓八鄉。
      <note>[一四]應劭曰：「桂酒，切桂置酒中也。」晉灼曰：「尊，大尊也。元帝時大宰丞李元記云『以水漬桂，為大尊酒』。」師古曰：「繭栗，言角之小如繭及栗之形也。八鄉，八方之神。」</note>
靈安留，吟青黃，
      <note>[一五]服虔曰：「吟音含。」師古曰：「服說非也。吟謂歌誦也。青黃，謂四時之樂也。」</note>
徧觀此，眺瑤堂。
      <note>[一六]應劭曰：「眺，望也。瑤，石而似玉者也。」師古曰：「以瑤飾堂。瑤音遙。」</note>
衆嫭並，綽奇麗，
      <note>[一七]孟康曰：「嫭音互。嫭，好也。」如淳曰：「嫭，美目貌。」晉灼曰：「嫭音坼罅之罅。」師古曰：「孟說是也。謂供神女樂，並好麗也。」</note>
顏如荼，兆逐靡。
      <note>[一八]應劭曰：「荼，野菅白華也。言此奇麗，白如荼也。」孟康曰：「兆逐靡者，兆民逐觀而猗靡也。」師古曰：「菅，茅
也。言美女顏貌如茅荼之柔也。荼者，今俗所謂蒹錐也。荼音塗。菅音姦。靡，合韻音武義反。」</note>
被華文，廁霧縠，曳阿錫，佩珠玉。
      <note>[一九]如淳曰：「阿，細繒。錫，細布也。」師古曰：「廁，雜也。霧縠，言其輕細若雲霧也。」</note>
俠嘉夜，<!--missing graph -->蘭芳，
      <note>[二０]如淳曰：「佳、俠，皆美人之稱。嘉夜，芳草也。」師古曰：「俠與挾同，言懷挾芳草也。<!-- missing graph -->即今白芷。<!-- missing graph -->音昌改反。」</note>
澹容與，獻嘉觴。
      <note>[二一]師古曰：「澹，安也。容與，言閑舒也。澹音大濫反。」</note>
      </p>
      <p>練時日一</p>
      <pb n="1053"/><!-- notes -->
      <pb n="1054"/>
      <p>帝臨中壇，四方承宇，
         <note>[一]師古曰：「言天神尊者來降中壇，四方之神各承四宇也。壇字或作亶，讀亦曰壇。字加示者，神靈之耳。下言紫壇、嘉壇，其義並同。」</note>
         繩繩意變，備得其所。
         <note>[二]應劭曰：「繩繩，謹敬更正意也。」孟康曰：「衆多也。」臣瓚曰：「爾雅曰『繩繩，戒也』。」師古曰：「瓚說是也。」</note>
         清和六合，制數以五。
         <note>[三]張晏曰：「此后土之歌也。土數五。」</note>
         海內安寧，興文匽武。
         <note>[四]師古曰：「匽，古偃字。」</note>
         后土富媼，昭明三光。
         <note>[五]張晏曰：「媼，老母稱也。坤為母，故稱媼。海內安定，富媼之功耳。」</note>
         穆穆優游，嘉服上黃。
         <note>[六]孟康曰：「土色上黃也。」</note>
      </p>
      <p>帝臨二</p>
      <p>青陽開動，根荄以遂，
      <note>[一]臣瓚曰：「春為青陽。」師古曰：「草根曰荄。遂者，言皆生出也。荄音該。」</note>
膏潤并愛，跂行畢逮。
      <note>[二]孟康曰：「跂音岐。」師古曰：「并，兼也。逮，及也。凡有足而行者，稱跂行也。」</note>
霆聲發榮，壧處頃聽，
      <note>[三]晉灼曰：「壧，穴也。謂蟄蟲驚聽也。」師古曰：「壧與巖同。言靁霆始發，草木舒榮，則蟄蟲處巖崖者，莫不頃聽而起。頃讀曰傾。」</note>枯槀<pb n="1055"/>復產，乃成厥命。
      <note>[四]師古曰：「枯槀，謂草木經冬零落者也。槀音口老反。」</note>
衆庶熙熙，施及夭胎，
      <note>[五]師古曰：「熙熙，和樂貌也。施，延也。少長曰夭，在孕曰胎。施音弋豉反。夭音烏老反。」</note>
羣生啿啿，惟春之祺。
      <note>[六]服虔曰：「啿音『湛湛露斯』。」如淳曰：「祺，福也。」師古曰：「啿啿，豐厚之貌也，音徒感反。祺音其。」</note>
      </p>
      <p>青陽三　鄒子樂。</p>
      <p>朱明盛長，旉與萬物，
      <note>[一]臣瓚曰：「夏為朱明。」師古曰：「旉，古敷字也。旉與，言開舒也。與音弋於反。」</note>
桐生茂豫，靡有所詘。
      <note>[二]師古曰：「桐讀為通。茂豫，美盛而光悅也。言草木皆通達而生，美悅光澤，各無所詘，皆申遂也。詘音丘物反。」</note>
敷華就實，既阜既昌，
      <note>[三]師古曰：「敷，布也。就，成也。阜，大也。昌，盛也。」</note>
登成甫田，百鬼迪嘗。
      <note>[四]師古曰：「甫田，大田也。百鬼，百神也。迪，進也。嘗謂歆饗之也。言此粢盛，皆因大田而登成，進於祀所，而為
百神所歆饗也。迪音大歷反。」</note>
廣大建祀，肅雍不忘，神若宥之，傳世無疆。
      <note>[五]師古曰：「若，善也。宥，祐也。」</note>
      </p>
      <p>朱明四　鄒子樂。</p><!-- there is something going on with the spacing here ... perhaps it should be preserved -->
      <pb n="1056"/>
      <p>西顥沆碭，秋氣肅殺，
      <note>[一]韋昭曰：「西方少昊也。」師古曰：「沆音胡浪反。碭音蕩。沆碭，白氣之貌也。」</note>
含秀垂穎，續舊不廢。
      <note>[二]師古曰：「五穀百草，秀穎成實，皆因舊苗，無廢絕也。不榮而實曰秀，葉末曰穎。廢合韻音發。」</note>
姦偽不萌，祅孽伏息，隅辟越遠，四貉咸服。
      <note>[三]師古曰：「四貉猶言四夷。辟讀曰僻。貉音莫客反。」</note>
既畏茲威，惟慕純德，附而不驕，正心翊翊。
      <note>[四]師古曰：「純，大也。言畏威懷德，皆來賓附，無敢驕怠，盡虔敬。」</note>
      </p>
      <p>西顥五　鄒子樂。</p>
      <p>玄冥陵陰，蟄蟲蓋臧，
      <note>[一]師古曰：「玄冥，北方之神也。」</note>
木零落，抵冬降霜。
      <note>[二]孟康曰：「抵，至也，至冬而降霜，音底。」師古曰：「，古草字。」</note>
易亂除邪，革正異俗，
      <note>[三]師古曰：「易，變；革，改也。」</note>
兆民反本，抱素懷樸。條理信義，望禮五嶽。
      <note>[四]師古曰：「條，分也，暢也。」</note>
籍斂之時，掩收嘉穀。
      <note>[五]師古曰：「籍斂，謂收籍田也。」</note>
      </p>
      <p>玄冥六　鄒子樂。</p>
      <pb n="1057"/>
      <p>惟泰元尊，媼神蕃釐，
      <note>[一]李奇曰：「元尊，天也。媼神，地也。祭天燔燎，祭地瘞埋也。」師古曰：「李說非也。泰元，天也。蕃，多也。釐，福也。言天神至尊，而地神多福也。蕃音扶元反。釐讀曰禧。」</note>
經緯天地，作成四時。精建日月，星辰度理，陰陽五行，周而復始。雲風靁電，降甘露雨，百姓蕃滋，咸循厥緒。
      <note>[二]師古曰：「蕃，多也。滋，益也。循，順也。緒，業也。」</note>
繼統共勤，順皇之德，
      <note>[三]師古曰：「共讀曰恭。皇，皇天也。此言天子繼承祖統，恭勤為心而順天也。」</note>
鸞路龍鱗，罔不肸飾。
      <note>[四]蘇林曰：「肸音塈塗之塈。塈，飾也。」師古曰：「罔，無也。肸，振也。謂皆振整而飾之也。肸音許乙反。」</note>
嘉籩列陳，庶幾宴享，
      <note>[五]師古曰：「嘉籩，謂祭祀之籩實也。木曰豆，竹曰籩。享字合韻宜（因）〔音〕鄉。」
            
         
         享字合韻宜（因）〔音〕鄉。　景祐、殿本都作「音」。王先謙說作「音」是。
      </note>
滅除凶災，（列）〔烈〕騰八荒。
      <note>（列）〔烈〕騰八荒。　景祐、殿本都作「烈」。王先謙說作「烈」是。</note>
      
         <note>[六]師古曰：「言威烈之盛，踰於八荒。」</note>
鐘鼓竽笙，雲舞翔翔，招搖靈旗，九夷賓將。
      <note>[七]師古曰：「畫招搖於旗以征伐，故稱靈旗。將猶從也。」</note>
      </p>
      <p>惟泰元七　建始元年，丞相匡衡奏罷「鸞路龍鱗」，更定詩曰「涓選休成」。
      <note>[八]臣瓚曰：「涓，除也。除惡選取美成者也。」</note>
      </p>
      <p>天地並況，惟予有慕，
      <note>[一]師古曰：「況，賜也。」</note>
爰熙紫壇，思求厥路。
      <note>[二]師古曰：「熙，興也。紫壇，壇紫色也。思求降神之路也。」</note>
恭承禋祀，縕豫為紛，
      <note>[三]孟康曰：「積聚脩飾，為此紛華也。」師古曰：「縕音於粉反。」</note>黼繡
</p>
   <pb n="1058"/>
      <p>
周張，承神至尊。
      <note>[四]師古曰：「白與黑畫為斧形謂之黼。」</note>
千童羅舞成八溢，
      <note>[五]師古曰：「溢與佾同。佾，列也。」</note>
合好効歡虞泰一。
      <note>[六]師古曰：「虞與娛同。」</note>
九歌畢奏斐然殊，鳴琴竽瑟會軒朱。
      <note>[七]師古曰：「軒朱卽朱軒也。言總合音樂，會於軒檻之前。」</note>
璆磬金鼓，靈其有喜，
      <note>[八]師古曰：「璆，美玉名，以為磬也。喜，合韻音許吏反。」</note>
百官濟濟，各敬厥事。盛牲實俎進聞膏，
      <note>[九]師古曰：「言以牲實俎，以蕭焫脂，則其芬馨達於神所，故曰盛牲實俎進聞膏。」</note>
神奄留，臨須搖。
      <note>[一０]晉灼曰：「須搖，須臾也。」師古曰：「奄讀曰淹。」</note>
長麗前掞光燿明，
      <note>[一一]孟康曰：「欲令神宿留，言日雖暮，長更星在前扶助，常有光明也。掞或作扶。」晉灼曰：「掞即光炎字也。」臣瓚曰：「長麗，靈鳥也。故相如賦曰『前長麗而後矞皇』。舊說云鸞也。張衡思玄賦亦曰『前長麗使拂羽』。」師古曰：「晉、瓚二說是也。麗音離。掞音豔。」</note>
寒暑不忒況皇章。
      <note>[一二]晉灼曰：「況，賜也。皇，君也。章，明也。言長更星終始不改其光，神永以此明賜君也。」臣瓚曰：「忒，差也。寒暑不差，言陰陽和也，以此賜君，章賢德也。」師古曰：「瓚說是也。」</note>
展詩應律鋗玉鳴，
      <note>[一三]晉灼曰：「鋗，鳴玉聲也。」師古曰：「鋗音火玄反。」</note>
函宮吐角激徵清。發梁揚羽申以商，
      <note>[一四]晉灼曰：「下有『梁黃鼓員四人』，似新造音樂者姓名也。」師古曰：「晉說非也。自函宮吐角以下，總言五聲之備耳。申，重也。發梁，歌聲繞梁也。函與含同。」</note>
造茲新音永久長。聲氣遠條鳳鳥鴹，
      <note>[一五]師古曰：「條，達也。鴹，古翔字。」</note>
神夕奄虞蓋孔享。
      <note>[一六]師古曰：「虞，樂也。蓋，語辭也。孔，甚也。享，合韻音鄉。」</note>
      </p>
      <p>天地八　丞相匡衡奏罷「黼繡周張」，更定詩曰「肅若舊典」。
      <note>[一七]師古曰：「肅，敬也。若，順也。」</note>
      </p>
      <pb n="1059"/>
      <p>日出入安窮？時世不與人同。
      <note>[一]晉灼曰：「日月無窮，，而人命有終，世長而壽短。」</note>
故春非我春，夏非我夏，秋非我秋，冬非我冬。泊如四海之池，徧觀是邪謂何？
      <note>[二]晉灼曰：「言人壽不能安固如四海，徧觀是，乃知命甚促。謂何，當如之何也。」師古曰：「泊，水貌也，音步各反，
又音魄。」</note>
吾知所樂，獨樂六龍，六龍之調，使我心若。
      <note>[三]應劭曰：「易曰『時乘六龍以御天』。武帝願乘六龍，仙而升天，曰『吾所樂獨乘六龍然，御六龍得其調，使我心若』。」</note>
訾黃其何不徠下！
      <note>[四]應劭曰：「訾黃一名乘黃，龍翼而馬身，黃帝乘之而仙。武帝意欲得之，曰：『何不來邪？』」師古曰：「訾，嗟歎之辭也。黃，乘黃也。歎乘黃不來下也。訾音咨。」</note>
      </p>
      <p>日出入九</p>
      <pb n="1060"/>
      <p>太一況，天馬下，
      <note>[一]師古曰：「言此天馬乃太一所賜，故來下也。」</note>
霑赤汗，沬流赭。
      <note>[二]應劭曰：「大宛馬汗血霑濡也，流沬如赭也。」李奇曰：「沬音靧面之靧。」晉灼曰：「沬，古靧字也。」師古曰：「沬、沫兩通。沬者，言被面如頮也，字從水傍午未之未，音呼內反。沫者，言汗流沫出也，字從水傍本末之末，音亦如之。然今書字多作沬面之沬也。」</note>
志俶儻，精權奇，籋浮雲，晻上馳。
      <note>[三]蘇林曰：「籋音躡。言天馬上躡浮雲也。」師古曰：「晻音烏感反。言晻然而上馳。」</note>
體容與，迣萬里，
      <note>[四]孟康曰：「迣音逝。」如淳曰：「迣，超踰也。」晉灼曰：「古迾字。」師古曰：「孟音非也。迣讀與厲同，言能厲渡萬里也。」</note>
今安匹，龍為友。
      <note>[五]師古曰：「言今更無與匹者，唯龍可為之友耳。」</note>　元狩三年馬生渥洼水中作。</p>
      <p>天馬徠，從西極，涉流沙，九夷服。
      <note>[一]師古曰：「言九夷皆服，故此馬遠來也。徠，古往來字也。」</note>
天馬徠，出泉水，虎脊兩，化若鬼。
      <note>[二]應劭曰：「馬毛色如虎脊〔者〕有兩也。」
            
         
         馬毛色如虎脊〔者〕有兩也。　「者」字據景祐、殿本補。師古曰：「言其變化若鬼神。」</note>
天馬徠，歷無草，徑千里，循東道。
      <note>[三]張晏曰：「馬從西而來東也。」師古曰：「言馬從西來，經行磧鹵之地無草者，（幾）〔凡〕千里而至東道。」
            
         
         （幾）〔凡〕千里而至東道。　景祐、殿本都作「凡」。王先謙說作「凡」是。
      </note>
天馬徠，執徐時，
      <note>[四]應劭曰：「太歲在辰曰執徐。言得天馬時歲在辰也。」孟康曰：「東方震為龍，又青龍宿。言以其方來也。」師古曰：「應說是也。」</note>
將搖舉，誰與期？
      <note>[五]如淳曰：「遙，遠也。搖或作遙。」師古曰：「如說非也。言當奮搖高舉，不可與期也。」</note>天馬徠，開<pb n="1061"/>遠門，竦予身，逝昆侖。
      <note>[六]應劭曰：「言天馬雖去人遠，當豫開門以待之也。」文穎曰：「言武帝好仙，常庶幾天馬來，當乘之往發昆侖也。」師古曰：「文說是也。」</note>
天馬徠，龍之媒，
      <note>[七]應劭曰：「言天馬者乃神龍之類，今天馬已來，此龍必至之效也。」</note>
游閶闔，觀玉臺。
      <note>[八]應劭曰：「閶闔，天門。玉臺，上帝之所居。」</note>
　太初四年誅宛王獲宛馬作。</p>
      <p>天馬十</p>
      <p>天門開，詄蕩蕩，
      <note>[一]如淳曰：「詄讀如迭。詄蕩蕩，天體堅清之狀也。」師古曰：「詄音大結反。」</note>
穆並騁，以臨饗。
      <note>[二]師古曰：「言衆神穆然方駕馳騁而臨祠祭。」</note>
光夜燭，德信著，
      <note>[三]師古曰：「神光夜照，應誠而來，是德信著明。」</note>
靈<!-- missing graph -->（平而）鴻，長生豫。
      <note>靈<!-- missing graph -->（平而）鴻，長生豫。　王先謙說，八字不成句義，「平而」二字當衍。顏注亦未為「平」字釋義，衍文明矣。</note>
      
         <note>[四]師古曰：「神靈德澤所浸，溥博無私，其福甚大，故我得長生之道而安豫也。」</note>
大朱涂廣，夷石為堂，
      <note>[五]師古曰：「涂，道路也。夷，平也。言通神之路，飾以朱丹，又甚廣大。平夷密石，累以為堂。」</note>
飾玉梢以舞歌，體招搖若永望。
      <note>[六]師古曰：「梢，竿也，舞者所持。玉梢，以玉飾之也。招搖，申動之貌。永，長也。梢音所交反。招音韶。望，合韻音亡。」</note>
星留俞，塞隕光，
      <note>[七]師古曰：「俞，答也。言衆星留神，答我饗薦，降其光燿，四面充塞也。俞音踰。」</note>
照紫幄，珠熉黃。
      <note>[八]如淳曰：「熉音殞，黃貌也。」師古曰：「紫幄，饗神之幄也。帳上四下而覆曰幄。言光照紫幄，故其珠色熉然而黃也。熉音云。」</note>
幡比<!-- missing graph -->回集，貳雙飛常羊。
      <note>[九]文穎曰：「舞者骨騰肉飛，如鳥之回翅而雙集也。」師古曰：「常羊，猶逍遙也。」</note>
月穆穆以金波，日華燿以宣<pb n="1062"/>明。
      <note>[一０]師古曰：「言月光穆穆，若金之波流也。宣，徧也。」</note>
假清風軋忽，激長至重觴。
      <note>[一一]師古曰：「軋忽，長遠之貌也。重觴，謂累獻也。」</note>
神裴回若留放，殣冀親以肆章。
      <note>[一二]孟康曰：「殣音覲。」師古曰：「言神靈裴回，留而不去，故我得覲見，冀以親附而陳誠意，遂章明之。」</note>
函蒙祉福常若期，
      <note>[一三]師古曰：「函，包也。蒙，被也。言為神所饗，故能包函蒙被祉福，應誠而至，有常期也。」</note>
寂漻上天知厥時。
      <note>[一四]應劭曰：「言天雖寂漻高遠，而知我饗薦之時也。漻音來朝反。」</note>
泛泛滇滇從高斿，
      <note>[一五]應劭曰：「泛泛，上浮之意也。滇滇，盛貌也。」晉灼曰：「滇音『振旅闐闐』。」師古曰：「音徒千反。」</note>
殷勤此路臚所求。
      <note>[一六]應劭曰：「臚，陳也。言所以殷勤此路，乃欲陳所求也。」師古曰：「臚音力於反。」</note>
佻正嘉吉弘以昌，
      <note>[一七]如淳曰：「佻讀曰肇。肇，始也。」</note>
休嘉砰隱溢四方。
      <note>[一八]師古曰：「休，美也。嘉，慶也。砰音普萌反。砰隱，盛意。」</note>
專精厲意逝九閡，
      <note>[一九]如淳曰：「閡亦陔也。淮南子曰若士者謂盧敖曰『吾與汗漫期乎九陔之上』。陔，重也。謂九天之上也。」師古曰：「閡，合韻音改，又音亥。」</note>
紛云六幕浮大海。
      <note>[二０]師古曰：「紛云，興作之貌。六幕，猶言六合也。」</note>
      </p>
      <p>天門十一</p>
      <pb n="1063"/>
      <p>景星顯見，信星彪列，
      <note>[一]如淳曰：「景星者，德星也，見無常，常出有道之國。鎮星為信星，居國益地。」師古曰：「謂彰著而為行列也。」</note>
象載昭庭，日親以察。
      <note>[二]師古曰：「象謂縣象也。載，事也。縣象祕事，昭顯於庭，日來親近，甚明察也。」</note>
參侔開闔，爰推本紀，
      <note>[三]應劭曰：「參，三也。言景星光明開闔，乃三於日月也。」晉灼曰：「侔，等也。開闔，猶開闢也。言今之鼎瑞，參等於上世。」師古曰：「晉說是。」</note>
汾脽出鼎，皇祜元始。
      <note>[四]師古曰：「皇，大也。祜，福也。脽音誰。祜音怙。」</note>
五音六律，依韋饗昭，
      <note>[五]師古曰：「依韋，諧和不相乖離也。饗讀曰響。昭，明也，言聲響之明也。」</note>
雜變並會，雅聲遠姚。
      <note>[六]師古曰：「姚，僄姚，言飛揚也。」</note>
空桑琴瑟結信成，
      <note>[七]張晏曰：「傳曰『空桑為瑟，一彈三歎』，祭天質故也。」師古曰：「空桑，地名也，出善木，可為琴瑟也。」</note>
四興遞代八風生。
      <note>[八]應劭曰：「四時遞代成陰陽，八風以生也。」臣瓚曰：「舞者四縣代奏也。左氏傳曰『夫舞者，所以節八音而行八風』也。」師古曰：「瓚說是也。八方之風，謂東北曰條風，東方曰明庶風，東南曰清明風，南方曰景風，西南曰涼風，西方曰閶闔風，西北曰不周風，北方曰廣莫風。」</note>
殷殷鐘石羽籥鳴。
      <note>[九]師古曰：「殷殷，聲盛也。石謂磬也。羽籥，韶舞所持者也。殷音隱。」</note>
河龍供鯉醇犧牲。
      <note>[一０]晉灼曰：「河龍，夏之所賜者也。供鯉，給廚祭也。」師古曰：「醇謂色不雜也。犧牲，牛羊全體者也。」</note>
百末旨酒布蘭生。
      <note>[一一]張晏曰：「百末，末作之末也。」晉灼曰：「百日之末酒也，芬香布列，若蘭之生也。」師古曰：「百末，百草華之末也。旨，美也。以百草華末雜酒，故香且美也。事見春秋繁露。」</note>
泰尊柘漿析朝酲。
      <note>[一二]應劭曰：「柘漿，取甘柘汁以為飲也。酲，病酒也。析，解也。言柘漿可以解朝酲也。」</note>
微感心攸通修名，
      <note>[一三]師古曰：「言精微所應，其心攸遠，故得通達成長久之名。」</note>
周流常羊思所并。
      <note>[一四]師古曰：「周流，猶周行也。常羊，猶逍遙也。思所并，思與神道合也，下言合所思是也。」</note>
穰穰復正直往甯，
      <note>[一五]師古曰：「穰穰，多也。復猶歸也。直，當也。甯，願也。言獲福既多，歸於正道，克當往日所願也。復音扶目反，甯合韻音寧。」</note>
馮蠵切和疏寫平。
      <note>[一六]晉灼曰：「馮，馮夷，河伯也。蠵，觜蠵，龜屬也。」師古曰：「言馮夷命靈蠵，使切厲諧和水神，令之疏導川潦，寫散平均，無災害也。蠵音弋隨反，又音攜。」</note>
上天布施后土成，穰穰豐年四時榮。</p>
   <pb n="1064"/>
      <p>景星十二　元鼎五年得鼎汾陰作。</p>
      <pb n="1065"/>
      <p>齊房產草，九莖連葉，
      <note>[一]師古曰：「齊讀曰齋。其下並同。」</note>
宮童効異，披圖案諜。
      <note>[二]臣瓚曰：「宮之童豎致此異瑞也。」蘇林曰：「諜，譜弟之也。」</note>
玄氣之精，回復此都，
      <note>[三]師古曰：「玄，天也。言天氣之精，回旋反復於此雲陽之都，謂甘泉也。」</note>
蔓蔓日茂，芝成靈華。
      <note>[四]師古曰：「蔓蔓。言其長久，日以茂盛也。」</note>
      </p>
      <p>齊房十三　元封二年芝生甘泉齊房作。</p>
      <p>后皇嘉壇，立玄黃服，
      <note>[一]師古曰：「壇，祭壇也。服，祭服也。」</note>
物發冀州，兆蒙祉福。
      <note>[二]晉灼曰：「得寶鼎於汾陰也。」臣瓚曰：「汾陰屬冀州。」</note>
沇沇四塞，徦狄合處，
      <note>[三]孟康曰：「沇音兗。」師古曰：「沇沇，流行之貌也。徦狄，遠夷也。合處，內附也。徦卽遐字耳，其字從彳。彳音丑益反。」</note>
經營萬億，咸遂厥宇。
      <note>[四]師古曰：「宇，居也。言我經營萬方億兆，故得咸遂其居。」</note>
      </p>
      <p>后皇十四</p>
      <pb n="1066"/>
      <p>華爗爗<!-- 爗爗 error or variant? -->，固靈根。神之斿，過天門，車千乘，敦昆侖。
      <note>[一]師古曰：「敦讀曰屯。屯，聚也。」</note>
神之出，排玉房，周流雜，拔蘭堂。
      <note>[二]師古曰：「拔。舍止也，音步曷反。」</note>
神之行，旌容容，騎沓沓，般縱縱。
      <note>[三]孟康曰：「縱音總。」晉灼曰：「音人相傱勇作惡。」師古曰：「容容，飛揚之貌。沓沓，疾行也。般，相連也。縱縱，衆也。容音勇。縱音總。一曰容讀如本字，傱音才公反。」</note>
神之徠，泛翊翊，甘露降，慶雲集。
      <note>[四]如淳曰：「天文志云『若烟非烟，若雲非雲，郁郁紛紛，是謂慶雲』。」師古曰：「翊音弋入反，又音立。」</note>
神之揄，臨壇宇，
      <note>[五]師古曰：「揄，引也。壇宇，謂祭祠壇場及宮室。言神引來降臨之也。揄音踰。」</note>
九疑賓，夔龍舞。
      <note>[六]如淳曰：「九疑，舜所葬。言以舜為賓客也。夔典樂，龍管納言，皆隨舜而來，舞以樂神。」</note>
神安坐，鴹吉時，
      <note>[七]師古曰：「鴹，古翔字也。言神安坐回翔，皆趣吉時也。」</note>
共翊翊，合所思。
      <note>[八]師古曰：「共讀曰恭。翊翊，敬也。」</note>
神嘉虞，申貳觴，
      <note>[九]師古曰：「虞，樂也。貳觴，猶重觴也。」</note>
福滂洋，邁延長。
      <note>[一０]師古曰：「滂洋，饒廣也。滂音普郎反。洋音羊，又音祥。」</note>
沛施祐，汾之阿，
      <note>[一一]師古曰：「沛音普大反。沛然泛貌也。阿，水之曲隅。」</note>
揚金光，橫泰河，
      <note>[一二]師古曰：「橫，充滿也。泰河，大河也。」</note>
莽若雲，增陽波。
      <note>[一三]師古曰：「莽，雲貌。言光明之盛，莽莽然如雲也。」</note>
徧臚驩，騰天歌。
      <note>[一四]師古曰：「臚，陳也。騰，升也。言陳其歡慶，令歌上升於天。」</note>
      </p>
      <p>華爗爗<!-- 爗爗 error or variant? -->十五</p>
      <pb n="1067"/>
      <p>五神相，包四鄰，
      <note>[一]如淳曰：「五帝為太一相也。」師古曰：「包，含也。四鄰，四方。」</note>
土地廣，揚浮雲。扢嘉壇，椒蘭芳，
      <note>[二]孟康曰：「扢，摩也。」師古曰：「音公忽反。謂摩拭其壇，加以椒蘭之芳。」</note>
璧玉精，垂華光。
      <note>[三]師古曰：「言禮神之璧乃玉之精英，故有光華也。」</note>
益億年，美始興，
      <note>[四]師古曰：「言福慶方興起也。」</note>
交於神，若有承。
      <note>[五]師古曰：「言神來降臨，故盡其肅恭。」</note>
廣宣延，咸畢觴，
      <note>[六]師古曰：「言徧延諸神，咸歆祭祀，畢盡觴爵也。」</note>
靈輿位，偃蹇驤。
      <note>[七]師古曰：「神既畢饗，則嚴駕靈輿，引其侍從之位偃蹇高驤也。蹇音居偃反。」</note>
卉汨臚，析奚（道）〔遺〕？
      <note>析奚（道）〔遺〕？　景祐、殿、局本都作「遺」。王先謙說作「遺」是。</note>
      
         <note>[八]師古曰：「卉汨，疾意也。臚，陳也。析，分也。奚，何也。言速自陳列分散而歸，無所留也。汨音于筆反。」</note>
淫淥澤，<!-- missing graph -->然歸。
      <note>[九]師古曰：「淫，久也。淥澤，澤名。言我饗神之後，久在淥澤，乃<!--missing graph-->然而歸也。淥音綠。山主音烏黃反。」</note>
      </p>
      <p>五神十六</p>
      <pb n="1068"/>
      <p>朝隴首，覽西垠，
      <note>[一]臣瓚曰：「謂朝於隴首而覽西北也。」師古曰：「隴坻之首也。垠，厓也。坻音丁禮反。」</note>
靁電尞，獲白麟。
      <note>[二]臣瓚曰：「尞祭五畤，皆有報應，聲若靁，光若電也。」師古曰：「尞，古燎字。」</note>
爰五止，顯黃德，
      <note>[三]師古曰：「爰，曰也，發語辭也。止，足也。時白麟足有五蹏。」</note>
圖匈虐，熏鬻殛。
      <note>[四]應劭曰：「熏鬻，匈奴本號也。」師古曰：「殛，窮也。一曰，殛，誅也，音居力反。」</note>
闢流離，抑不詳，
      <note>[五]師古曰：「流離不得其所者，為開道路，使之安集。違道不詳善者，則抑黜之，以申懲勸也。」</note>
賓百僚，山河饗。
      <note>[六]師古曰：「百僚，百神之官也。饗，合韻音鄉。」</note>
掩回轅，鬗長馳，
      <note>[七]如淳曰：「鬗音樠。鬗鬗，長貌也。」師古曰：「音武元反。」</note>
騰雨師，洒路陂。
      <note>[八]師古曰：「洒，灑也。路陂，路傍也。言使雨師灑道也。洒音灑，又音山豉反。」</note>
流星隕，感惟風，籋歸雲，撫懷心。
      <note>[九]師古曰：「懷心，懷柔之心也。籋音躡。」</note>
      </p>
      <p>朝隴首十七　元狩元年行幸雍獲白麟作。</p>
      <pb n="1069"/>
      <p>象載瑜，白集西，
         <note>[一]服虔曰：「象載，鳥名也。」師古曰：「此說非也。象載，象輿也。山出象輿，瑞應車也。瑜，美貌也。言此瑞車瑜然色白而出西方也。西，合韻音先。」</note>
         食甘露，飲榮泉。
         <note>[二]師古曰：「駕輿者之所飲食也。榮泉，言泉有光華。」</note>
         赤鴈集，六紛員，
         <note>[三]師古曰：「言六者，所獲赤鴈之數也。紛員，多貌也。言西獲象輿，東獲赤鴈，祥瑞多也。員音云。」</note>
         殊翁雜，五采文。
         <note>[四]孟康曰：「翁，鴈頸也。言其文采殊異也。」</note>
         神所見，施祉福，登蓬萊，結無極。
         <note>[五]師古曰：「見，顯示也。蓬萊，神山也，在海中。結，成也。」</note>
      </p>
      <p>象載瑜十八　太始三年行幸東海獲赤鴈作。</p>
      <p>赤蛟綏，黃華蓋，
      <note>[一]師古曰：「綏綏，赤蛟貌。黃華蓋，言其上有黃氣，狀若蓋也。」</note>
露夜零，晝晻濭。
      <note>[二]師古曰：「晻音烏感反。濭音藹。晻濭，雲氣之貌。」</note>
百君禮，六龍位，
      <note>[三]師古曰：「百君，亦謂百神也。」</note>
勺椒漿，靈已醉。
      <note>[四]師古曰：「勺讀曰酌。」</note>
靈既享，錫吉祥，芒芒極，降嘉觴。
      <note>[五]師古曰：「芒芒，廣大貌，音莫郎反。」</note>
靈殷殷，爛揚光，
      <note>[六]師古曰：「殷殷，盛也。爛，光貌。殷音隱。」</note>
延壽命，永未央。杳冥冥，塞六合，澤汪濊，輯萬國。
      <note>[七]師古曰：「塞，滿也。輯，和也。天地四方謂之六合。汪濊，言饒多也。濊音於廢反，又音烏外反。輯與集同。」</note>
靈禗禗，象輿轙，
      <note>[八]孟康曰：「禗音近枲，不安欲去也。轙，待也。」如淳曰：「轙，僕人嚴駕待發之意也。」師古曰：「禗，孟音是也。轙，如說是也。轙音儀。」</note>
票然逝，旗逶蛇。
      <note>[九]師古曰：「票然，輕舉意也。逶蛇，旗貌也。票音匹遙反。蛇音移。」</note>禮樂成，靈將歸，託<pb n="1070"/>玄德，長無衰。
      <note>[一０]師古曰：「言託恃天德，冀獲長生，無衰竭也。」</note>
      </p>
      <p>赤蛟十九</p>
      <p>其餘巡狩福應之事，不序郊廟，故弗論。</p>
      <p>是時，河間獻王有雅材，亦以為治道非禮樂不成，因獻所集雅樂。天子下大樂官，常存肄之，
      <note>[一]師古曰：「肄，習也。音弋二反。」</note>歲時以備數，然不常御，常御及郊廟皆非雅聲。然詩樂施於後嗣，猶得有所祖述。<pb n="1071"/>昔殷周之雅頌，乃上本有娀、姜原，
      <note>[二]應劭曰：「簡狄，有娀之女，吞燕卵而生契。」師古曰：「姜嫄，后稷之母也。」</note>
咼、稷始生，玄王、公劉、古公、大伯、王季、姜女、大任、太姒之德，
      <note>[三]師古曰：「咼，殷之始祖。稷，周之始祖。玄王亦殷之先祖，承黑帝之後，故曰玄王。公劉，后稷之曾孫也。古公亶父，即豳公也。大伯，大王之子，王季之兄也。王季，文王之父也。姜女，亶甫之妃也。大任，文王之母也。太姒，文王之妃，武王之母也。毛、鄭說詩，以玄王即咼也。此志既言咼，又有玄王，則玄王非咼一人矣。」</note>
乃及成湯、文、武受命，武丁、成、康、宣王中興，
      <note>[四]師古曰：「武丁，殷王高宗也。周成王，武王之子也。康王，成王之子也。宣王，厲王之子。」</note>
下及輔佐阿衡、周、召、太公、申伯、召虎、仲山甫之屬，
      <note>[五]師古曰：「阿衡，伊尹職號也。周，周公旦也。召，召公奭也。太公，師尚父也。申伯、召虎、仲山甫，皆周宣王臣也。」</note>
君臣男女有功德者，靡不襃揚。功德既信美矣，襃揚之聲盈乎天地之間，是以光名著於當世，遺譽垂於無窮也。今漢郊廟詩歌，未有祖宗之事，八音調均，又不協於鐘律，而內有掖庭材人，外有上林樂府，皆以鄭聲施於朝廷。</p>
      <p>至成帝時，謁者常山王禹世受（可）〔河〕間樂，
      <note>世受（可）〔河〕間樂，　錢大昭說「可」當作「河」。按景祐、殿、局本都作「河」。</note>
能說其義，其弟子宋曅等上書言之，
      <note>[一]師古曰：「曅音于輒反。」</note>
下大夫博士平當等考試。當以為「漢承秦滅道之後，賴先帝聖德，博受兼聽，修廢官，立大學，河間獻王聘求幽隱，修興雅樂以助化。時，大儒公孫弘、董仲舒等皆以為音中正雅，立<pb n="1072"/>之大樂。春秋鄉射，作於學官，希闊不講。
      <note>[二]師古曰：「講謂論習也。」</note>
故自公卿大夫觀聽者，但聞（鑑）〔鏗〕鎗，
      <note>但聞（鑑）〔鏗〕鎗，　景祐、殿、局本都作「鏗」。王先謙說作「鏗」是。</note>
不曉其意，而欲以風諭衆庶，其道無由。
      <note>[三]師古曰：「風，化也。」</note>
是以行之百有餘年，德化至今未成。今曅等守習孤學，大指歸於興助教化。衰微之學，興廢在人。宜領屬雅樂，以繼絕表微。
      <note>[四]師古曰：「表，顯也。」</note>
孔子曰：『人能弘道，非道弘人。』
      <note>[五]師古曰：「論語載孔子之言。」</note>
河間區區，（不）〔小〕國藩臣，
      <note>（不）〔小〕國藩臣，　錢大昭說「不」疑「小」字之譌。按景祐、殿本都作「小」。</note>
      
         <note>[六]師古曰：「區區，小貌也。」</note>
以好學修古，能有所存，
      <note>[七]師古曰：「存意於禮樂。」</note>
民到于今稱之，況於聖主廣被之資，
      <note>[八]師古曰：「被猶覆也，音皮義反。」</note>
修起舊文，放鄭近雅，述而不作，信而好古，於以風示海內，揚名後世，誠非小功小美也。」事下公卿，以為久遠難分明，當議復寢。</p>
      <p>是時，鄭聲尤甚。黃門名倡丙彊、景武之屬富顯於世，貴戚五侯定陵、富平外戚之家
      <note>[一]師古曰：「五侯，王鳳以下也。定陵，淳于長也。富平，張放。」</note>
淫侈過度，至與人主爭女樂。哀帝自為定陶王時疾之，又性不好音，及卽位，下詔曰：「惟世<pb n="1073"/>俗奢泰文巧，而鄭衞之聲興。夫奢泰則下不孫而國貧，
      <note>[二]師古曰：「孫讀曰遜。」</note>
文巧則趨末背本者衆，
      <note>[三]師古曰：「趨讀曰趣。趣，嚮也。」</note>
鄭衞之聲興則淫辟之化流，
      <note>[四]師古曰：「辟讀曰僻也。」</note>
而欲黎庶敦朴家給，猶濁其源而求其清流，
      <note>[五]師古曰：「源，水泉之本。」</note>
豈不難哉！孔子不云乎？『放鄭聲，鄭聲淫。』
      <note>[六]師古曰：「論語載孔子之言。」</note>
其罷樂府官。郊祭樂及古兵法武樂，在經非鄭衞之樂者，條奏，別屬他官。」丞相孔光、大司空何武奏：「郊祭樂人員六十二人，給祠南北郊。大樂鼓員六人，嘉至鼓員十人，邯鄲鼓員二人，騎吹鼓員三人，江南鼓員二人，淮南鼓員四人，巴俞鼓員三十六人，
      <note>[七]師古曰：「巴，巴人也。俞，俞人也。當高祖初為漢王，得巴俞人，並趫捷善鬬，與之定三秦滅楚，因存其武樂也。巴俞之樂因此始也。巴卽今之巴州，俞卽今之（俞）〔渝〕州，
            
         
         俞卽今之（俞）〔渝〕州。　景祐、殿本都作「渝」。王先謙說作「渝」是。各其本地。」</note>
歌鼓員二十四人，楚嚴鼓員一人，梁皇鼓員四人，臨淮鼓員三十五人，茲邡鼓員三人，
      <note>[八]晉灼曰：「邡音方。」</note>
凡鼓十二，員百二十八人，朝賀置酒陳殿下，應古兵法。外郊祭員十三人，諸族樂人兼雲招給祠南郊用六十七人，
      <note>[九]師古曰：「招讀與翹同。」</note>
兼給事雅樂用四人，夜誦員五人，剛、別柎員二人，
      <note>[一０]師古曰：「剛及別柎皆鼓名也。柎音膚。」</note>
給盛德主調篪員二人，
      <note>剛、別柎員二人，[一０]給盛德主調篪員二人，　注[一０]原在「盛德」下。王先謙說「給盛德」三字當下屬。</note>
      
         <note>[一一]師古曰：「篪以竹為之，七孔，亦笛之類也，音池。」</note>
聽工以律知日冬夏至一人，鐘工、磬工、簫工員各一人，僕射二人主領諸樂人，皆不可罷。竽工員三人，一人可罷。
      <note>[一二]師古曰：「竽，笙類也，三十六簧，音于。」</note>
琴工員五人，三人可罷。柱工員二人，一人可罷。
      <note>[一三]師古曰：「柱工，主箏瑟之柱者。」</note>
繩弦工員六人，四人可罷。
      <note>[一四]師古曰：「弦，琴瑟之弦。繩言主糾合作之也。」</note>
鄭四會員六十二人，一人給事雅樂，六十一人可罷。張瑟員八人，七人可罷。安世樂鼓員二十人，十九人可罷。沛吹鼓員十二人，族歌鼓員二十七人，陳吹鼓員十三人，商樂鼓員十四人，東海鼓員十六人，長樂鼓員十三人，縵樂鼓員十三人，
      <note>[一五]師古曰：「縵樂，雜樂也，音漫。」</note>
凡鼓八，員百二十八人，朝賀置酒，陳前殿房中，不應經法。治竽員五人，楚鼓員六人，常從倡三十人，常從象人四人，
      <note>[一六]孟康曰：「象人，若今戲蝦魚師子者也。」韋昭曰：「著假面者也。」師古曰：「孟說是。」</note>
詔隨常從倡十六人，秦倡員二十九<pb n="1074"/>人，秦倡象人員三人，詔隨秦倡一人，雅大人員九人，朝賀置酒為樂。楚四會員十七人，巴四會員十二人，銚四會員十二人，
      <note>[一七]李奇曰：「疑是鼗。」韋昭曰：「銚，國名，音繇。」師古曰：「韋說是也。銚音姚。」</note>
齊四會員十九人，蔡謳員三人，齊謳員六人，竽瑟鐘磬員五人，皆鄭聲，可罷。師學百四十二人，其七十二人給大官挏馬酒，
      <note>[一八]李奇曰：「以馬乳為酒，撞挏乃成也。」師古曰：「挏音動。馬酪味如酒，而飲之亦可醉，故呼馬酒也。」</note>
其七十人可罷。大凡八百二十九人，其三百八十八人不可罷，可領屬大樂，其四百四十一人不應經法，或鄭衞之聲，皆可罷。」奏可。然百姓漸漬日久，又不制雅樂有以相變，豪富吏民湛沔自若，
      <note>[一九]師古曰：「湛讀曰沈，又讀曰耽。自若，言自如故也。」</note>
陵夷壞于王莽。</p>
   <pb n="1075"/>
      <p>今海內更始，民人歸本，戶口歲息，
      <note>[一]師古曰：「今謂班氏撰書時也。息，生也。」</note>
平其刑辟，牧以賢良，至於家給，既庶且富，則須庠序禮樂之教化矣。
      <note>[二]師古曰：「家給，解已在前。庶，衆也。論語云孔子曰：『庶矣哉！』冉有曰：『既庶矣，又何加焉？』曰：『富之。』曰：『既富矣，又何加焉？』曰：『教之。』故班氏引之也。」</note>
今幸有前聖遺制之威儀，誠可法象而補備之，經紀可因緣而存著也。孔子曰：「殷因於夏禮，所損益，可知也；周因於殷禮，所損益，可知也；其或繼周者，百世可知也。」
      <note>[三]師古曰：「論語載孔子答子張之言也。」</note>
今大漢繼周，久曠大儀，未有立禮成樂，此賈（宜）〔誼〕、
      <note>賈（宜）〔誼〕　景祐、殿本都作「誼」。王先謙說作「誼」是。</note>
仲舒、王吉、劉向之徒所為發憤而增嘆也。
      <note>[四]師古曰：「感嘆也。」</note>
      </p>
      <pb n="1076"/><!-- notes -->
      <pb n="1077"/><!-- notes -->
      <pb n="1078"/><!-- notes -->
   </div>
</xml>
